Manyalo
Myendo
Mabondo
Cunu
Mimba
Nthimanzi
Manja
Mikono
Cigunkhunu
Nsolo
Luka 15:11-32Mamuna m'bodzi akhali ana ace awiri.
Mwana wa ng'ono apanga baba wace kuti: "Baba, ndipaseni cincino phindi yanga ya unthaka."
Na tenepo, baba wace agawiza pinthu pyace kuna ana ace awiri.
Pa kupita ntsiku zingasi, mwana wa ng'ono, agumanya pyonsene pikhali na iye, mbayenda ku dziko ya kutali.
Kweneko, iye abvunga unthaka onsene ukhadatambira iye, na tsendzo ikhacita iye.
Pidamala iye kubvunga pyonsene, kwaoneka njala ikulu ku dziko eneyo yonsene, iye mbatoma kucherenga.
Na tenepo, iye ayenda kasaka basa kuna mamuna m'bodzi wa dziko eneyo, iye mbamuyendesa ku munda kwace, toera adyese nkhumba.
Kweneko, na njala ikhali na iye, akhafuna kuti adye pyace pire pikhadya nkhumba, mbwenye nkhabe akhampasa cinthu.
Anyerezera ekha ene, mbalonga kuti: "Ndi anyabasa angasi a baba wanga, asadya mbakhuta, pontho mbapisiya, ine mbandifa pano na njala!"
"Ndinalamuka, mbandiyenda ku nyumba kwa baba wanga, pontho ndinampanga kuti: Baba, ndadawa kuna Mulungu pontho kuna imwe, pontho ine sidakwana kucemerwa pontho mwana wanu tayu.
Nditambireni ninga m'bodzi wa anyabasa anu."
Na tenepo, iye alamuka mbayenda ku nyumba kwa baba wace.
M'phale pikhali iye kutali, baba wace amuona, pontho ciropa cace caguma.
Na tenepo, iye an'thamangira mbayenda kaonana na iye, mban'khumbatira pontho mbampsompsona.
Mwana wace ampanga kuti: "Baba, ndadawa kuna Mulungu na kuna imwe, pontho ine sidakwanira kucemerwa pontho mwana wanu tayu."
Mbwenye baba wace apanga anyabasa ace kuti: "Cimbizani!
Bweresani nguwo zadidi kakamwe, mum'bvazike, muyikheni mphete ibodzi n'cala mwace, pontho na ntsapato m'myendo mwace.
Bweresanimbo mwana ng'ombe wakunenepa, mumuphe.
Tendeni tidye pontho titsandzaye.
Thangwi mwana wanga uyu akhadafa, lero alamuka.
Akhadataika, lero agumanika!"
Na tenepo, onsene atoma kucita phwandu.
Mwana wankulu akhali ku munda.
Mukhabwerera iye, pidafika iye dhuzi na pa nyumba, abva kuimba pontho na kubvina kwa anthu.
Na tenepo, acemera nyabasa wace m'bodzi mbambvundza tenepa: Ndi ninji pinacitika?
Mphapo iye alonga kuti: "M'bale wako abwerera ku nyumba wa m'maso pontho na ungumi wadidi, na thangwi eneyo, baba wako aphesa mwana ng'ombe wakunenepa."
Mwana wankulu aipirwa pikulu kakamwe, mbakhonda na kupita kwene n'nyumba.
Na tenepo, Baba wace, abuluka kunja mbankakamiza kuti apite.
Mbwenye iye apanga baba wace tenepa: "Ine ndisakuphatirani basa pyaka pyonsene ipi, pontho nkhabe ntsiku ibodzi idapwaza ine mwambo wanu."
"Na tenepo, imwe cipo mudzati kundipasa na mbuzi ene ibodzi toera ine ndicitembo phwandu na axamwali anga!
Mbwenye pidabwerera mwana wanu uyu, adabvunga pinthu pyanu na akazi a n'jira, imwe mwam'phera mwana ng'ombe wakunenepa."
Baba wace ampanga kuti: "Mwana wanga!
Iwe uli na ine ntsiku zonsene, pontho pyanga pyonsene, mphyako.
Mbwenye ife tikhafunika kuti ticite phwandu titsandzaye, thangwi m'bale wako akhadafa, lero alamuka; iye akhadataika, lero agumanika."
Nyerere iri kupi?
Nkhobvu iri kupi?
Chiru iri kupi?
Mbalame iri kupi?
Nyakalibunyu ali kupi?
Paka ali kupi?
Nkhuku iri kupi?
Mwanambwa ali kupi?
Nkhumba iri kupi?
Mbuzi iri kupi?
Luka 18:1-8Yezu alonga nsanje ubodzi toera kuapfundzisa kuti asafunika aphembere ntsiku zonsene, mbakhonda kuneta.
Iye alonga tenepa: Ku nzinda ubodzi akhalipo nyakutonga miseru m'bodzi, akakhonda kugopa Mulungu pontho mbakhonda kulemedza munthu.
Mu nzinda ubodzi-bodzi akhalipombo nkazi m'bodzi wakuferwa na mamuna wace, akhansaka ntsiku zonsene, mbakham'phemba tenepa: "Ndiphedzenimbo kunditongera nseru wanga na ule anandizonda."
Iye akhala n'dzidzi ukulu ene mbakakhonda kum'phedza.
Mbwenye ntsiku ibodzi iye alonga ekha ene kuti: "Ndimo mwene, ine nkhabe gopa Mulungu pontho nkhabe kulemedza munthu.
Mbwenye ndinati ndim'phedze nkazi uyu kuntongera nseru wace, thangwi iye nkhabe puma na kundinyangula.
Pontho, ine ndingakhonda kum'phedza, iye nkhabe kudza kandisiya mu ntendere."
Na tenepo, Mbuya alonga tenepa: "Bveserani pidalonga nyakutonga miseru wa kuipa.
Mulungu nkhabe kutonga mwakulumgama mbumba yace inaphemba kuphebza masiku na masikati?
Kodi Iye anadembuka na kuaphedza?"
"Ine ndisakupangani kuti Iye anati atonge mbumba yace mwakulungama pontho na mwansanga.
Kodi Mwana wa munthu angabwerera, anati agumane cikhulupiro pa dziko ino?"
Maso
Makutu
Mulomo
Mphuno
Cidebvu
Mano
Lirimi
Maputu
Ntsiye
Tsisi
Baba wathu muli kudzulu.
Dzina yanu mbikhale na mbiri.
Umambo wanu mbudze kuna ife.
Pinafuna imwe mbapicitwe, pantsi pano ninga kudzulu.
Tipaseni cakudya cathu ntsiku na ntsiku.
Tilekerereni madawi athu
ninga ifembo tinalekerera andzathu madawi awo.
Lekani kutisiya mbatigwa n'kudawa,
mbwenye tipulumuseni mwa kuipa.
Thangwi umambo ndi wanu, na mphambvu, na mbiri yakukhaliratu.
Ameni.
Mateu 6:9-13
Mwanambwa
Batha
Ng'ombe
Buru
Chiru
Paka
Bira
Mbuzi
Nkhumba
Nkhuku
Luka 12:15-23, 30-31Yezu alonga kuna onsene kuti: "Citani mphole!
Calirani pyonsene pinatipasa kuumirwa, thangwi moyo wa munthu huli pa pinthu pina iye tayu, maseze mbadakhala pyace m'pfumi."
Na tenepo, iye aapanga nsanje uyu:
Minda ya mamuna m'bodzi m'pfumi ikhadabuluka phoso izinji yadidi.
Na tenepo, iye anyerezera tenepa: "Ine nkhabe mbuto yakukwanisa kukoya phoso yanga yonsene.
Ndinacita tani?"
Na tenepo, alonga kuti: "Cincino ndisapidziwa pinafuna kucita ine!
Ndinafudza pyete pyanga, mbandimanga pinango pikulu.
Tenepa, ndinakwanisa kukoya phoso yanga yonsene, pontho na pinthu pyanga pyonsene!"
"Ndingamala, ndinalonga ndekha ene kuti: 'Mamunawe, iwe una pyakudya pizinji m'pyete mwako.
Cincino puma.
Dya, mwa pyako, pontho tsandzaya pyako!'"
Mbwenye Mulungu ampanga tenepa: "Dzemwa!
Masiku ano iwe unati ufe.
Mbani anafuna kusala na pinthu pyonsene pidakoya iwe?"
Pibodzi-bodzi pinati picitike kuna ale anakoya mpfuma zawo, kukoyera iwo ene, mbwenye mbakhonda kukhala apfumi kuna Mulungu.
Pakumala penepi, Yezu alonga kuna anyakupfundza ace kuti: "Na thangwi eneyo, ine ndisakupangani tenepa: Lekani kunentseka na makhaliro anu pontho na pire pinafuna kudya imwe,
peno na manungo anu, peno na pinafuna kubvala imwe.
Thangwi moyo ndi cikulu kakamwe kupiringana cakudya, pontho manungo ndi cikulu kakamwe kupiringana nguwo."
"Anthu a dziko ndiwo anasaka pinthu penepi, n'dzidzi onsene.
Mbwenye Baba wanu asadziwa pire pinafuna imwe.
Mbwenye imwe, ikhani pa mbuto yakutoma, umambo wa Mulungu pa makhaliro anu, pontho iye anakupasani pinthu pinango."
Luka 11:1-10Ntsiku inango, Yezu akhaphembera pa mbuto ibodzi.
Pidamala iye, nyakupfundza wace m'bodzi ampanga kuti: "Mbuya, tipfundzisenimbo kuphembera, ninga pidacita Juwau Bhatixta apfundzisa anyakupfundza ace."
Na tenepo, Yezu aapanga tenepa: "Mungafuna kuphembera, phemberani tenepa:Baba: Dzina yanu mbikhale na mbiri.
Umambo wanu mbudze kuna ife.
Tipaseni cakudya cathu ntsiku na ntsiku.
Tilekerereni madawi athu, ninga ifembotisalekerera onsene ale anatidawisira.
Lekani kutisiya mbatigwa n'kudawa."
Pakumala, Yezu aapanga kuti: Lang'anani, ngakhala m'bodzi wanu ayenda ku nyumba kwa xamwali wace pa chiti-chiti ya masiku, mbam'phemba kuti:
"Xamwali!
Ndibwerekembo mikate mitatu, thangwi ndafikirwa na xamwali wanga m'bodzi, apo ine nkhabe cinthu ca kumpasa."
Mphapo ndiye tani xamwali wace mbantawira n'kati mwa nyumba mbalonga kuti: "Leka kundinyangula!
Nsuwo wamala kufungwa pontho ine na ananga tiri kugona.
Na tenepo, nkhabe kwanisa kuti ine ndilamuke, toera ndikupase cinthu!"
Ine ndisakupangani kuti, munthu uyu angakhonda kulamuka toera kumpasa nkate thangwi ndi xamwali wace, mbwenye na thangwi ya kun'nyangula kunacita xamwali wace, anati alamuke mbampasa pyonsene pinafuna iye.
Na thangwi ya ipyo, ndisakupangani kuti: Phembani, munapaswa; sakani, munapigumana; pontho gogodzani, munafungulirwa.
Thangwi onsene anaphemba, anapaswa; anasaka, anapigumana; pontho ule anagogodza nsuwo, anafungulirwa.
Luka 8:5-15Yesu alonga:Mamuna m'bodzi abuluka mbayenda kawaza mbeu.
Mukhawaza iye, mbeu zinango zagwera pa njira mbizipondiwa na anthu, pontho mbizidyiwa na mbalame za kudzulu.
Mbeu zinango zagwera pa mataka akhali na myala mizinji.
Pidatoma izo kumera, zauma na kusowa ntota.
Mbeu inango yagwera pakati pa minga.
Minga yakula pabodzi na mbeu, iyo mbicimwana kufantsa.
Mbwenye mbeu inango yagwera pa mataka adidi, mudakula iyo, yabala misapu dzana pa mbeu ibodzi.
Pontho, pakumala kulonga pinthu penepi, Yezu alonga kuti: "Ana makutu akubva, mbabve!"
Anyakupfundza am'bvundzisa kuti akhafuna kulonganji na nsanje unowu.
Na tenepo, Yezu alonga kuti "Kuna imwe, mwapaswa mwayi wa kudziwa pyakubisala pya Umambo wa Mulungu, mbwenye kuna anthu anango pyonsene asapangwa na misanje, toera aone, mbakhonda onesesa, pontho abve, mbakhonda bvesesa."
"Nsanje uyu usalongera ipi: Mbeu ndi fala ya Mulungu."
"Mbeu idagwera pa njira isalongera ale anabva fala.
Mbwenye angamala, asabwera Dimonyo pontho mbabulusa fala m'mitima mwawo, toera akhonde kutawira pontho acimwane kupulumuswa."
"Mbeu idagwa pa mataka a myala mizinji, isalongera ale anatambira fala na kukomerwa, mbwenye nkhabe michici.
Iwo asatawira fala pa n'dzidzi ung'ono basi, mbwenye angaleserwa, asasiya cikhulupiro cawo."
"Mbeu idagwa pa minga, isalongera ale anabva fala ya Mulungu, mbwenye na thangwi ya makhaliro a dziko ino, na mpfuma, pontho na udidi wa padziko, iwo asalaswa pontho misapu yace nkhabe kutokota."
"Mbwenye mbeu ire idagwa pa mataka adidi, isalongera ale ana mitima yadidi pontho yakunyindirika.
Iwo angabva fala ya Mulungu, asaikoya, pontho, na thangwi ya kuwangisira, asabala misapu."
