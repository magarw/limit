Bzithatha
Minyendo
Mabondo
Ciuno
Mimba
Nkhombe
Manja
Maboko
Nkhonokono
M'solo
Luka 10:25-37Ndipo ntsiku ibodzi, munthu winango omwe akhali mpfundzisi wa Mtemo adamuka kuti ayezere Jezu, ndipo adam'bvundza kuti: "Misiri!
Kodi ningacite tani kuti ndidzakhale na moyo?"
Pamwepo, Jezu adamutawira aciti: "Kodi muMtemo mudanembedwa ciyani?
Umbaubva tani?"
Ndipo iye adatawira aciti: "Funa Mbuya Mulungu wako na m'tima wako wentse, moyo wako wentse, mphambvu zako zentse, na ndzeru zako zentse.
Ndipo funambo mwandzako ninga momwe umbabzifunira iwe wekha."
Pamwepo, Jezu adamuuza kuti: "Mwatawira bwino.
Cita bzimwebzo, ndipo mun'dzakhala na moyo."
Tsono na kufuna kuwonesa ninga wakulungama, iye adabvundza Jezu kuti: "Kodi mwanzanguyo mbani?"
Ndipo Jezu adamutawira kuti:
Pakhana munthu m'bodzi omwe akhabuluka kucokera kuJerusalema acimbayenda kuJeriko.
Ndipo iye adaphatidwa na akambowa.
Iwo adam'khundula bzakubvala acim'menya, ndipo adacoka acimusiya atafumphira.
Tsono nyantsembe winango akhandobzipitirambo na njira, pomwe adamuwona, iye adamutsembera.
Tenepoyombo, muLevi m'bodzi adapitambo na pamwepa acimuwona, ndipo adamutsemberambo.
Tsono m'Samaliya m'bodzi, omwe akhali paulendo, pomwe adafika pakhana iyepo acimuwona, adamubvera ntsisi.
Ndipo adafendera kuna iye, acimutsuka bzironda na mafuta na vinyu acimanga bzirondabzo.
Pomwe adamala, adam'pakiza pabulu.
Ndipo adayenda naye kunyumba ya alendo acikamukhongobza bwino.
Mangwana yandzace, adacosa kobiri ziwiri za ndzayaya acipasa yakutambira alendo, acimuuza kuti: "Ndikhongobzerembo munthuyu.
Ndipo bzentse bzomwe imwe mun'dzonga, nin'dzakulipirani pakubwerera."
Jezu adabvundza: "Kodi pa atatuwa, mun'kumbuka kuti mwandzace wa ule omwe adaphatidwa na akambowa nguponi?"
Ndipo mpfundzisi ule wa Mtemo adatawira aciti: "Mwandzace ngule omwe adamubvera ntsisi."
Ndipo Jezu adamuuza kuti: "Ndokoni mukacitembo bzibodzi-bodzi."
Akhalipo mwamuna m'bodzi omwe akhafuna lini kukhala pabodzi na andzace.
Napo na mkazace kuyenda m'mii mwa anyapafupi wa nyumba yace.
Ntsiku inango iye adayenda kumanga nyumba kuthengo kutali na nyumba na wanthu andzace.
Iye akhambacoka ntsiku zinango acimbabwerera usiku.
Tsono bzidawoneka ntsiku ibodzi,  mpsakuti mwamuna ule adadokedwa kwene-kwene.
Ntsiku imweyo thika nakuti akhawona bzomwe mwamuna ule akhacita ndipo thika ule adayendambo kukagogodza msuwo wa nyumba yaceyo.
Na tenepo mkazace ule acimupumpsa kuti ni bayace na tenepo iye adafungula msuwoyo,  ndipo thika ule adamugwesera pantsi mkaziyo acimudyeratu.
Mwamuna ule pomwe adadzafika pamui pale adadzawona mkazace wadyedwa na thika.
Pamwepo iye adasaya nyakubvundza.
Bzentsenebzo bzidacitika na thangwe rakusaya kukhala pafupi na andzace.
Sara ana mwadiya.
Mwadiyayo ngukulu.
Mwadiyayo ali mugombe.
Akazi abwera kugombe.
M'kazi m'bodzi ana citundu cina bzisapo.
M'kazi munango ana nkhuku.
M'kazi munango ana mbuzi.
M'kazi munango ana mbuzi ziwiri.
Iwo akumbira Sara: "Tingayambuketani m'kulo?"
Sara ati: "Pitani mwadiya mwangu!"
Ndipo amuna abwera.
Mamuna m'bodzi ana ntsomba.
Munango ana njinga.
Munango ana sakha ya cimanga.
Mamuna munango ana sakha ziwiri za cimanga.
Iwo akumbira Sara: "Tingayambuketani m'kulo?"
Sara ati: "Pitani mwadiya mwangu!"
Bzirombo bzabwera kugombe.
Ibzo bzakumbira Sara: "Tingayambuketani m'kulo?"
Sara ati: "Pitani mwadiya mwangu!"
Bzirombo bzapita mwadiya.
Mbwaya yapita mwadiya.
Mphaka yapita mwadiya.
Pusi apita mwadiya.
Sulo apita mwadiya.
Kamba apita mwadiya.
Nyasa apita mwadiya.
Ndzou yabwera kugombe.
Mwadiyayo ali mugombe.
Iyo yakumbira Sara: "Ningayambuketani m'kulo?"
Sara ati: "Pita mwadiya mwangu!"
Ndzou yapita mwadiya.
Mwadiya wadzala.
Mwadiya ngung'ono.
Ulibe mbuto.
Sara ati: "Iiiiiiii!
Niyamba kutenga akazi."
"Kaciwiri nin'tenga amuna."
"Nimalizira kutenga bzirombo!"
Ndzou yati: "Iiiiiii.
Ine nifamba!"
Bzidawoneka pamui ubodzi, thimu la maswaka lidapangana kupha nkhalamba zentsene kuti ufiti bumale.
Tsono m'bodzi wawo adathawisa nkhalamba ibodzi yomwe ikhali babace acikaibisa m'thengo.
Pomwe adamala bzimwebzo ndipo angayamba kupha tsapano nkhalamba zentsene zinango zire.
Tsono khale-khale idabwera nyoka m'muimo icicokera m'thengo, icikapita m'mimba mwa mwana m'bodzi.
Ikakhala-khala ikhambacosa msolo kunja na pamulomo pamwanayo.
Ndipo abereki wa mwanayo na wanthumbo winango akhatangwanika nabzo bzimwebzo kwene-kwene, nakuti iwo akhawona kuti tikapha nyokai, tiniphambo mwanai pomwe.
Ndipo wentse adandokhala wakutangwanika.
Na tenepo tswaka lire lidakumbuka kukafotokozerambo malengwa yale nkhalamba yace yomwe akhadabisa ire.
Ndipo nkhalamba ire idati: "Bzimwebi bzribe kunesa na pang'onopo.
Iwepo ndoko ukatenge cule ukamumangirire pafupi na pana nyokapo, mun'kawona kuti nyokayo in'kasololoka m'mimba mwa mwanamo icikameza culeyo."
Cadidi tswaka lire lidakacita ninga momwe lidauzidwiramo na nkhalamba ire.
Ndipo nyoka ire idasololokadi iciyenda kukameza cule ule.
Na tenepo mwana ule adapulumuka paimfa.
Luwo na mai wace adayenda kugereja.
Iwo pakuyenda munjira akhadamuphata boko.
Mugerejamo mukhana wanthu azinji akhadatsonkhana.
Iwo akhaimba.
Luwo adabula mugereja, mwakusaya kuwonedwa na mai wace.
Luwo adakayima panjira acikumbukira kuti: "Kumui kwangu ni kuponi?"
Pamwepo iye adatewera njira, ndipo adawona nyumba ikulu, aciti: "Nee iyi ni nyumba lini yathu, nyumba yathu ni ing'ono."
Luwo adafamba pomwe pang'ono, iye adawona nyumba yapabwalalo.
Adati: "Nee, iyi ni nyumba lini yathu.
Nyumba yathu ni ya mdzaulu lini."
Iye adapitiriza kufamba, ndipo adawona nyumba ing'ono ya miceu, adati: "Nee iyi ni nyumba lini yathu.
Nyumba yathu idajeda na dongo."
Luwo adayenda kutali kwene-kwene adawona nyumba ing'ono, pambali pakhana m'manga.
Adati: "Nee iyi ni nyumba lini yathu.
Nyumba yathu ina mimanga miwiri pambali."
Pakumalizira Luwo adawona mai wace akhabwera kuna iye.
Luwo adathamangira mai wace.
Mai wace adati: "Tiyende kumui."
Kodi nyumba ya Luwo ni iponi?
Ntsiku ibodzi, bzirombo bza m'tengobzidakonkhana kuti bzisankhule mambowabzene.
Ndiye pale, bzatakonkhana bzidawona kuti bzikhali bwino kusankhula Mphondolo kuti ikhale mambo wa bzirombo bzentse.
Cadidi, pakati pamkonkhanoyu bzidaidzoza Mphondolo kuti ikhale mambo wa bzirombo bzentse.
Tsono, pamsinda wa cisankho ca Mambo Mphondolo, padawoneka cikondweso cikulu cakuti padapita m'dzinga upulumira ipo bzirombo bzentse bzatamala cisankho, bzikhadya bzicimwa bziciimba ndipo bzicibzina.
Pomwe udamala msindayo, bzentse bzidamwazana bziciyenda m'midzi mwabzene.
Apa bzirombo bzentse ninga mwa ciremekezo bzikhambayenda kukamusa Mphondolo pakuti ikhali mambo wabzene.
Padadzawoneka ulendo bubodzi pomwe Thika adakamusa Mambo Mphondolo.
Watafika Thika pamui paMphondolo adagumana mamboyo ali kuduwala, acim'musa magonero.
Ndipo Mphondolo idatawira iciti: "Ine ndiri kuduwala matenda yomwe yanilapika lini."
Tsono Thika adati: "Imwe Mtumbe, lekani kudodoma nayo matendaya pakuti Sulo ambayadziwa mankhwala yace matendaya."
Pakulewa tenepa, cifundo cace cikhali cakuipisa Sulo pamaso paMphondolo pomwe angadatazire kuilapa Mphondolo.
Pakuti Mphondolo ikhana xungu idatuma Thika m'bodzi-bodziyo kuti akacemere Sulo kuti adzamulape.
Cadidi Thika adathamanga kukacemera Sulo acimuuza kuti: "Tiyende kuna Mtumbe ali kuduwala kwene-kwene, ndipopa andituma kuti ndidzakucemere."
Ndipo Sulo adamuka aciyenda, acifika pamaso pa mambo aciti: "Ndabwera Mtumbe!
Ndabva kuti mambo muli kundifuna.
Tsono ndiri pano, Mtumbe."
Mphondolo idati: "Ndakondwa pakulu na kukuwona Sulo pafupi na ine.
Ndakucemera ndine Sulo thangwe rakuti moyo wangu uli rini pambuto pawene.
Ndina matenda yomwe yan'bva lini kulapidwa.
Tsono Thika wandibebesa kulewa kuti Sulo aniyadziwa mankhwala ya matenda ndinayoya."
Ndipo Sulo adatawira aciti: "N'cadidi Mtumbe, ine ndingakwanise kupoza matendaya.
Tsono mphingo yace njakunesa kuti ndiiphate."
Mphondolo idatawira iciti: "Iwe Sulo, leka kukhala na thupo thangwe ra kunesa kwa mphingoyo.
Mbalame yakumbuluka imbaphatiwa, apa tiuze mphingo yaceyo!"
Ndipo Sulo adatawira kuti: "Mtumbe, ine pakulewa kuti mphingo njakunesa sikuti iri kutali nee.
Kuti Mtumbe mucire, bzin'funika mankhwala mabodzi, mphingo yace icikhala yakusanganiza na mtima wa thikayu."
Ipo adabva tenepo, Thika adatoma kutetemera nakuti iye caiye thikayo ndiye adauza Mphondolo kuti Sulo ndiye an'dziwa mankhwala ya matendayo.
Ndipopo pakhalibe ndzeru yakuti angamugaze Sulo, pamphingo yace ndiyo adalewa.
Tsono Thika adamalizira kuthawa ndipo iye cipo alibe kudzagumana pomwe na Mphondolo.
Ikhalipo ntsiku ibodzi, Dwidwi na Sulo adapangana kuti akhathamange kuti mbani angadafika kamangu.
Sulo adabvuma aciti: "Iwepo umbafamba pang'ono!
Uniyamba kufamba na mwendo uyu, uniima ndipo uniyamba na unangoyo.
Iwepo un'dzafika cipo!
Nin'kusiya kutali m'mbuyo.
Un'dzandiphata lini!"
Adacemera bzirombo bzizinji ndipo bzidakhala pa kuyamba.
Dwidwi na Sulo adayamba kuthamanga.
Dwidwi adamoga aciphata m'cira wa Sulo.
Sulo akhathamanga, bzirombo bzikhaseka, bzicimenya m'manja.
Bzikhakuwa thangwe bzikhawona Dwidwi kum'cira kwa Sulo.
Sulo pakubva kukuwa, adaima acikhala.
Dwidwi adati: "Iwe leka kundikhalira padzaulu pangu!
Ine ndafika kale-kale!"
Sulo adadzidzimuka aciyamba kuthamanga pomwe.
Pakufika pakumalizira bzirombo bzikhamenya m'manja.
Bzikhakuwa pakuwona Dwidwi pam'cira basi.
Sulo adabva acikumbuka kuti Dwidwi afika kale.
Pakufika kwa kumalizira, Dwidwi adati: "Leka kundikhalira padzaulu pangu.
Ine ndayamba kufika."
Sulo alibe kuima pamwepo.
Iye adathawa.
Sulo adaluza.
Dwidwi adakhala kuti atambire mabaibai.
Luka 15:11-32Munthu m'bodzi akhana wanace awiri.
Ndipo m'ng'ono adauza babace kuti: "Baba!
Ndipaseni utaka bwangu."
Ndipo iye adawagawira utakabo.
Pomwe zidapita ntsiku zing'ono-ng'ono, mwana m'ng'ono ule adalongedza bzinthu bzacebzo aciyenda kudziko la kutali.
Ndipo adakamala kumwaza utaka bwacebo bwentse na makhalidwe yace yakhali yapezi-pezi.
Pomwe iye adamala kumwaza utaka bwacebo, kudziko limwero kudawoneka njala ikulu kwene-kwene.
Na tenepo, iye adayamba kubonera na thangwe ra kusaya cakudya.
Ndipo iye adakumbira basa kuna munthu m'bodzi wa mudziko limwerire.
Ndipo munthuyo adamutuma kuti ayende kumunda kwace ambakamunyire nkhumba.
Iye akhafuna kudyambo gaga omwe zikhadya nkhumbazo, tsono pakhalibe munthu omwe akhamupasa cinthu.
Na tenepo, iye adakumbuka kuti: "Kodi babangu ana anyabasa angasi omwe ambadya acikhala pomwe na phoso?
Tsono ine-pano ndirikufa na njala kuno!"
"Na tenepo, ndin'dzayenda kuna babangu ndicikamuuza kuti: Baba!
Ine-pano ndaphonyera Mulungu wa kudzulu na imwepombo.
Ndiribe kuthemera kuti mundicemere pomwe mwananu tsapano.
Ndiyeseni ninga anyabasa wanuwa."
Ndipo iye adaphata njira aciyenda kuna babaceyo.
Pomwe iye akhabwera, babaceyo adamuwona na kutali acimubvera ntsisi.
Ndipo iye adathamanga acimukolombexa mkhosi, acimumpsompsona.
Pamwepo mwanayo adalewa kuti: "Baba!
Ine-pano ndaphonyera Mulungu wa kudzulu na imwepombo.
Ndiribe kuthemera kuti mundicemere pomwe mwananu."
Tsono babaceyo adauza anyagirinya wace kuti: "Bweresani bzakubvala bzabwino mumubvazike na kamkulumize!
Mubvazikeni pomwe mphete kucala na xango kumwendo.
Ndipo phatani kamkono kakunenepaka muphe tidye tikondwere.
Nakuti mwananguyu akhadafa, tsono iye wamuka pomwe.
Akhadataika tsono iye wawoneka."
Ndipo iwo adayamba kukondwera.
Tsono mwanace mkulu akhali kumunda.
Pomwe iye akhabwera, adafika pafupi na pamui adabva nyimbo na wanthu alikubzina.
Ndipo iye adacemera nyagirinya m'bodzi acim'bvundza kuti cikhali ciyani cikhacitika.
Ndipo nyagirinyayo adamutawira kuti: "Ni m'bale wako wabwerera!
Ndipo babako wapha kamkono kakunenepa kale thangwe iye wabwera na moyo."
Mwana mkuluyo adakalipa ndipo adalamba kupita.
Ndipo babaceyo adabula acimupepesa.
Tsono iye adam'tawira babaceyo aciti: "Ine-pano ndiri kutumikirani pano magole mazinji kwene-kwene.
Ndipo ndikanati kukuphonyerani mitemo yanu."
"Imwepo mukanati kundipherambo mbuzi ibodzi yokha kuti ndidyembo na axamwali wangu.
Tsono lero mwananuyu wabwera, omwe adamala kudzonga utaka bwanu bwentse na maputa, ndipo imwepo mwamuphera kamkono kakunenepa!"
Ndipo babaceyo adamutawira kuti: "Mwanangu.
Iwepo na ine tiri pano pabodzi ntsiku zentse.
Ndipo bzinthu bzangu bzentse ni bzako.
Tsono, ndawona kuti bzikhali bwino kuti ife-pano tikondwere.
Thangwe m'bale wakoyu akhadafa ndipo wamuka pomwe, akhadataika ndipo wawoneka."
Alikufambisa.
Alikuthusa bola.
Alikuyakha bola.
Alikugunkhulisa.
Alikuthamanga.
Alikumuthamangisa.
Alikumbvengeresa.
Alikungweredza cingwe.
Alikumoga.
Alikumenya nthamba bola.
Alikuwona.
Alikubzina ntsolo.
Alikusendza m'golo.
Alikubzina nyimbo.
Nyerere iri kuponi?
Nkhono iri kuponi?
Khoso ali kuponi?
Mbalame iri kuponi?
Bunyu ali kuponi?
Mphaka iri kuponi?
Nkhuku iri kuponi?
Mbwaya iri kuponi?
Nkhumba iri kuponi?
Mbuzi iri kuponi?
Pantsiku inango sulo akhazunga m'phepete mwa gombe,
ndipo mbvuu ikhabzizungirambo icimbadya mauswa yakusvipirira m'phepete mwa gombe momwe mukhana sulomo.
Mbvuu iribe kuwona kuti sulo akhali m'phepete mule, na tenepo mbvuu idamuponda mwendo sulo.
Ndipo sulo adalira, acipfuwula aciwuza mbvuu kuti: "Iwe mbvuu uli kuwona lini kuti uli kundiponda mwendo?"
Ndipo mbvuu ire idamupepesa sulo iciti: "Pepa xamwali ndikhalibe kukuwona, ndikhululukirembo!"
Ndipo sulo alibe kufuna kubva, ndipo sulo ule adauza mbvuu ire kuti: "Wandiponda utowa, dikhira, unidzawona ntsiku inango, undzakhaula."
N'cadidi sulo adayenda kukapangana uxamwali na moto aciti: "Udzayende kukatentha mbvuu ikadzabula kunja kudzadya mauswa thangwe idandiponda."
Ndipo xamwali moto ule adatawira aciti: "Inde xamwali sulo, ndinidzacita bzomwe walewabzo."
Mbvuu ire idayenda kukadya kutali na gombe, ndipo mwadzidzi moto udagaka uciyamba kutentha ukuse bwentse bwa mbvuu.
Ndipo mbvuu idalira, icithawira m'madzi.
Ndipo ukuse bwentse budamala kupsa na moto.
Mbvuu idalira iciti: "Ukuse bwangu bwapsa na moto.
Ukuse moto wanditenthera.
Ukuse bwangu bwamala kupsa, ukuse bwangu bwa bwino-bwino."
Sulo adakomedwa kwene-kwene pomwe mbvuu idapsa na moto, acilewa kuti: "Ndam'bwerezambo."
Na tenepo, mbvuu imbabula lini kunja kugopa kupsa pomwe na moto.
Luka 18:1-8Jezu adauza mfananizo ateweri wace kuti ambapembe nthawe zentse, ndipo aleke kuneta:Mumzinda winango mukhana mtongi m'bodzi.
Iye akhagopa lini Mulungu.
Ndipo akhalibe basa na wanthu.
Mumzindamo mukhana mantsiwa omwe akhabwera ntsiku zentse acimbadzamukumbira kuti: "Ndiyeruzenimbo pakudzatongiwa mulandu wangu ine-pano na nyamadulanthaka wangu."
Ndipo mtongi ule akhalamba kumutawira kamangu.
Tsono iye ntsiku inango adadzakumbuka yekha kuti: "Mkaziyi ali kundinesa kwene-kwene, lekani ndimuyeruze mulandu waceyu kuti aleke kubwera-bwera pomwe kudzandinesa."
Jezu adalewa kuti: "Bvesesani bwino bzomwe walewa mtongi wakuipa mtimayu.
Kodi Mulungu angadzalekembo kucita cirungamo kuna wanthu wace omwe ambamupemba usiku na masikati?
Kodi iye angadzacedwe kuwathandiza?"
"Ndiri kukuuzani kuti an'dzawayeruza na kam'kulumize.
Tsono, kodi Mwana wa Munthu akadzabwera, an'dzagumana wanthu ana cikhulupiriro pantsi pano?"
Likhalipo gole libodzi lomwe mbvula iribe kubvumba.
Miti ikhamala kuuma.
Mikulo ikhadamala pomwe kuphuwa madzi.
Ndipo wanthu na bzirombo bzikhamala kufa na njala na nyota.
Ndipo Mphondolo na Ndzou bzikhali bzirombombo bzikulo.
Ibzo bzidapangana kuti: "Ife-pano kuti tisaye kufa na nyota mbatibwereni tikoncezane tentse kuti ticere m'cera kuti timbamwe madzi."
Ndipo Ndzou idabvumira, iciyenda kukalalikira bzirombo bzentse kuti "Mtumbe Mphondolo na Ndzou ali kuticemera."
Ndipo bzirombo bzire bzentsene bzidakoncezana bzicikakhala pa muti ukulu.
Ndipo Mphondolo idayamba kulewa-lewa iciti: "Onani, abale wangu, gole rino, mbvula iribe kubvumba.
Ndipo bzinthu bzentse bziri kumala kufa na nyota.
Tsono ife-pano tapangana kuti ticere m'cera kuti timbamwe ife-pano tense."
Ndipo bzirombo bzire bzidabvuma bzentse.
Ndipo bzicikatenga mapaza, focolo na piki kuti bzikacere.
Tsono pompale Sulo akhalibe kubwera, ndipo iwo adayamba kucera, kucera ndipo aciphata madzi yale.
Pomwe adayaphata madzi yale, Mphondolo idalewa kuti: "Pomwe tayaphata madziya tinicita tani?
Thangwe Sulo alibe kubwera kudzacera m'cerayu?
Tsono iye animwa lini madzi pano!"
Ndipo Sulo pomwe adabwera adadzawona m'cera ule, ndipo iye nkhuti: "Tipite!
Tipite kuncerako!"
Ndipo iye adabva kuti zii.
Ndipo adapita acikatunga madzi yale, pomwe adamala nkhubvundulira-bvundulira madzi yale.
Mangwana yace pomwe bzirombo bzire bzidabwera bzidadzawona madzi yale yadabvunduliridwa yakhali matope yokha-yokha.
Ndipo iwo adabvundza kuti: "Mbani wacita terepayuyu?"
Ndipo winangombo adalewa kuti: "Pinango ni Sulo thangwe pomwe tidacera m'cerayu nakuti iye pakhalibe."
Ndipo bzirombo bzire bzidapangana kuti bzikhale m'bodzi ulonda.
Ndipo adasankhula Kolo kuti iye awonerere.
Pomwe Kolo adakhala pale, Sulo adabwera pakati pa usiku aciti: "Tipite!
Tipite kugombeko!"
Ndipo iye adabva kuti zii.
Ndipo acicita pomwe: "Tipite!
Tipite kugombeko!"
Ndipo Kolo adatawira kuti: "Pitani!"
Ndipo Sulo adapita, acimumusa aciti: "Xamwali, ndabwera na bzangu bzomwe ambadya akulu adamanga!"
Ndipo Kolo adati: "Bwera tiwone!"
Sulo akhana uci bwace ndipo adayenda nabo kuna Koloyo, adati: "Inde Xamwali, bwera tibve!"
Sulo adamupasa ucibule ndipo acitunga madzi yale.
Pomwe Sulo akhacoka mum'ceramo ndipo Thika akhafikambo.
Pomwe Thika adamuwona Sulo ule, mangwana yace adayenda kukauza bzirombo bzinango kuti Sulo ali kutunga madzi mum'ceramo.
Ndipo adasankhulambo Kamba kuti akhalembo.
Pomwe Kamba adakhala pale, Sulo adabwera pakati pa usiku aciti: "Tipite pam'cerapo!"
Nee kubva munthu kumutawira nee.
"Tipite pam'cerapo!"
Ndipo adabva kuti zii.
Ndipo iye adapita aciyamba kumbalewa-lewa yekha-yekha acimbati: "Napo unyamale, ine-pano ndine Sulo.
Ndinibwera basi kudzamwa madziya!"
Pomwe Kamba adapita mum'ceramo, adakabisala kumwala.
Ndipo akhadanyalala ninga mwalayo.
Pomwe Sulo adapita, Kamba adamuphata mwendo, ndipo Sulo adati: "Ulibe kundiphata ine, waphata muzi iwe!"
Ndipo Kamba alibe kumutawira.
Ndipo iye adaphata basi mphaka kucena.
Pomwe bzirombo bzinango bzidabwera, bzidadzawona Sulo waphatiwa ndipo bzicicemera pomwe bzirombo bzentse kuti bzidzapangane kuti Suloyo bzinimucita tani.
Pomwe bzirombo bzentse bzidabwera, ndipo Mphondolo idabvundza kuti: "Timucite tani Suloyu?"
Ndipo Kamba adalewa kuti: "Ndinifuna kuti Andzouwa amutakule na citamba cawoci amumenyere pamwala!"
Ndipo bzirombo bzinango bzire bzidabvumira.
Ndipo Sulo adatawirambo kuti: "Amtumbe Amphondolowa ambadziwa kuti Sulo ambafa lini na kumumenyeredwa pamwala tsono Sulo ambafa na kumumenyeredwa padotha."
Ndipo Mphondolo idauza Ndzou kuti imutakule Suloyo.
Ndzou idamutakula na citamba icikamumenyera padothapo.
Pomwe adamudzusa pale adamukuiza padzulu kwene-kwene ndipo acimuthusa.
Pomwe iye adagwapo adacita m'jinci kwene-kwene kuti: "Phuuu!
na pfumbi n'gondoo!"
Pomwe bzirombo bzire bzidabva na kuwona pfumbi rire bzidaseka kwene-kwene.
Pomwe pfumbi rire lidamala, bzirombo bzire bziribe kudzamuwona pomwe Sulo kuti wayenda kuponi.
Ndipo ibzo bzidadziwa kuti Sulo watinamiza pomwe.
Maso
Makutu
Mulomo
Mphuno
Kadedebvu
Mano
Lirime
Maputu
Ntsiye
Tsisi
Ndine Mboyi.
Awa ni mai wangu.
Iri ni tsece.
Awa ni baba wangu.
Uyu ni m'bale wangu wacimuna.
Uyu ni m'bale wangu wacikazi.
Awa ni yavu wangu wacikazi.
Awa ni yavu wangu wacimuna.
Awa ni tiyu wangu.
Awa ni tiya wangu.
Awa ni wadzindza wangu.
Kale-kale, bzirombo bzentse bzomwe bzina manyanga bzidapangana kuti bzicite cikondweso.
Cikondweso cimweci cikhafunika kuti cikacitikire kudzulu, ndipo pamwepo pakhafunika bzirombo bza manyanga bzokha-bzokha basi.
Ndipo nkhumba idasirirambo, na tenepo idakumbuka kuti: "Ine-pano ndiribe manyanga, ndinicita tani?"
Ndipo idakumbuka kuti itenge phula kuti inyatike manyanga mumsolo, ndipo idanyatika manyangayo.
Bvuto likhali kuti cikondweso cire cidacitikira padzuwa.
Pomwe cikondwesoco cikhali pakati, phula lire lidayamba kusungunuka ndipo manyanga yale yadayamba kugwa pantsi.
Ndipo bzirombo bzentse bzidadabwa bzicimbati: "Kodi mbanimbo omweyu alibe manyangayu?
Wabwereranyi kuno?"
Na tenepo, mkulu wa bzirombo bzire adatonga kuti: "Phatani nkhumba muithuse pantsi."
Na tenepo, bzirombo bzire pakubva mafala yamweyo, cadidi bzidaiphata nkhumba ire bziciithusa pantsi pano.
Tsoka lace, nkhumba pakugwa, idagwa na mulomo.
Ndipopa mulomo wa nkhumba udapunduka napo na lero.
Bzirombo bzire pomwe bzidathusa nkhumba ire bzidapitiriza kudya cikondweso cire.
Lekani kudabwa kuwona mulomo wa nkhumba kucinyuka thangwe idapunduka kucokera pantsiku imweire.
Baba wathu muli kudzulu!
Dzina lanu liremekezedwe.
Umambo bwanu bubwere.
Kufuna kwanu kucitike padziko la pantsi pano ninga momwe bzimbacitika kudzulu.
Tipaseni lero cakudya cathu ca ntsiku ino.
Tirekerereni bzakuphonya bzathu,
ninga momwe ife timbalekererambo omwe ambatiphonyera.
Ndipo lekani kutisiya ticigwa mukuyezedwa,
tsono mutipulumuse kwa bzakuipa.
Thangwe bwanu ni umambo, mphambvu na mbiri kwakuyenda na kuyenda.
Ameni.
Mateu 6:9-13
Wanthu winango akhambabwera na wana kwa Jezu kuti awakhuye.
Wakupfundzira wace akhambawatsimula mwa ukali.
Jezu adakalipa.
Jezu adawauza kuti: "Alekeni wanawa abwere kwa Ine."
"Omwe an'bvuma lini Umambo bwa Mulungu ninga mwana, umweyo an'dzabupita lini."
Na tenepo Jezu adayamba kuwakumbatira wana wale, aciwasandzika boko na kuwadalisa.
Uyu ni Nema.
Nema wasona.
Nema wasona saya.
Nema wasona na usalu.
Bwamala usalu.
Nema anifuna kugula usalu.
Anifuna kobiri kuti akagulire.
Kuponi iye an'dzakwanisa kobiri?
Nema wawona muti.
Muti akhali pafupi.
Muti una bzisapo.
Bzisapo ni papaya.
Papaya ni zakukoma.
Nema ana muti.
Nema wacosa papaya.
Nema walokota papaya.
Nema wafika pam'sika.
Iye wafika pam'sika na papaya.
Iye anifuna kugulisa papaya.
Wona mwamuna.
Mwamuna wagula papaya ibodzi.
Iye wapasa kobiri kuna Nema.
Nema wagulisa papaya zizinji.
Iye an'kagula usalu na kobiriyo.
Pam'sika iye wawona mafigu.
Iye wagula lini mafigu.
Pam'sika iye wawona matomati.
Iye wagula lini matomati.
Pam'sika iye wawona sefa.
Iye wagula lini sefa.
Pam'sika wawona pau.
Iye wagula lini pau.
Nema wawona mwamuna.
Mwamuna akhagulisa usalu.
Nema wagula usalu.
Nema ana usalu.
Nema adakomedwa.
Iye an'kamalisa kusona saya na usalu.
Mbuzi, mbwaya na ng'ombe bzikhana uxamwali bwawo bukulu.
Ntsiku ibodzi, ibzo bzidapangana kuti bzikazunge na xapa.
Pomwe bzidafika kumala kwa ulendobo, nyakutambira kobiri adakumbira kuti apereke.
Ng'ombe idacosa mbali yace.
Mbwaya idacosa kobiri yakupitira, thangwe ikhalibe cinji.
Pomwe nyakutambira kobiri ule akhanyang'ana cinji kuti apase mbwaya, mbuzi idabula icithamanga iribe kupereka kobiri.
Nyakufambisa ngolo adakhala wakukalipa kwene-kwene.
Iye adacoka alibe kupereka cinji kuna mbwaya.
Ndipo na lero, mbwaya ingabva kuunga ngolo, imbathamangira kumweko kuti iwone penu ni umweyo adasiyizana naye cinji.
Mbuzi, ingabva kuunga kwa ngolo, imbabula mwakuthamanga.
Iyo ina mantha na kumangidwa thangwe ya mangawa.
Ng'ombe iribe thupo na ngolo ingakhala irikubwera.
Iyo imbayambuka mumseu mwakuderekha thangwe idapereka kale mbali yace.
Mbwaya
Batha
Ng'ombe
Bulu
Khoso
Mphaka
Bira
Mbuzi
Nkhumba
Nkhuku
Kolo na nyakhoko bukhali uxamwali bwawo bwakuti ponda ndipondembo.
Iwo akhambasendzeka pabodzi na kumbadyera pabodzi.
Ndipo bzinthu bzentse akhambacita pabodzi.
Tsono ntsiku inango nyakhoko adaduwala kwene-kwene kwa kuti penu-penu.
Pomwe iye adawona kuti matenda yale yali kufika pakuipa,  adayenda kwa nyabezi kukawombeza,  ndipo nyabezi ule adamuuza kuti: "Wona kuti iwepo ulimbe,  bzinfunika kuti iwepo udye nyama ya kolo."
Pomwe adabva bzimwebzo,  nyakhoko adakhala na ntsisi.
Tsono pakhalibe muti winango omwe angadaphata kuti iye alimbe acisaya kudya xamwali wace Koloyo.
Pomwe Kolo adayenda kukawona xamwali wace Nyakhokoyo,  iye adamubereka kumbuyo aciyenda naye pakati panyandza.
Pomwe akhali pakati panyandza pale nyakhoko adauza Kolo kuti: "Nyabezi wandiuza ine-pano kuti ndirimbe bzinfunika kuti ndidye iwepo xamwaliwe."
Ndipo kolo adatawira kuti: "Ne xamwali,  leka kudya ine-pano,  thangwe ndine m'ng'ono,  dikhira ndikakucemerere yavu wangu,  nakuti iye ni mkulu kuposa ine-pano.
Omweyo ndiye ungadye ucikhuta."
Ndipo Nyakhoko adabvundza kuti: "Apa yavu wakoyo ali kuponi?"
Ndipo Kolo adatawira kuti: "Ali m'muti ule-ule omwe uli pantsuwa ule."
Ndipo nyakhoko adamuuza kuti: "Ndoko ndipo ukamutenge kuti ndidzadye ndidzakhute."
Kolo adamoga aciyenda m'muti mule acikakhaliratu.
Ndipo alibe kubwerera pomwe.
Nyakhoko adadikhira,  kudikhira,  kudikhira.
Ndipo adawona kolo ziiii.
Ndipo budamalira uxamwali bwawobo.
Mwamuna
M'kazi
Wacinono
Wakukulumiza
M'tali
M'fupi
Wakuwonda
Wakunenepa
M'tsikana
Nkhalamba yacikazi
Wakupfundzira wa Jezu adamuuza kuti: "Auzeni wanthuwa ayende m'mii kuti akagule cakudya."
Jezu adawatawira kuti: "Iwo bzin'funika lini kuti ayende.
Apaseni imwepo cakudya."
Iwo adam'tawira kuti: "Bzomwe tinabzo pano ni pau zixanu na ntsomba ziwiri basi."
Ndipo Iye adati: "Ndibweresereni kuno."
Jezu adatenda Mulungu.
Ndipo wakupfundzira wace adapasa cakudyaco kuna mthithi.
Wentse adadya acikhuta.
Omwe adadya adaposa bzulu bzixanu.
Jezu adayenda kuna iwo, alikufamba padzulu pamadzi.
Wakupfundzira wace adakhala na mantha.
Jezu adawauza kuti: "Khazikani m'tima!
Ndine.
Lekani mantha!"
Iye adatawira kuti: "Bwera."
Pamwepo Pedru adacoka m'bote.
Tsono adabva mantha, ndipo adayamba kumira.
Pedru adakuwa: "Ndipulumuseni, Mbuya!"
Jezu adapfuthula boko acim'phata.
Ndipo adati: "Thangwe ranyi iwepo wapenula?"
Pomwe adapakira m'bote condzi cidamala.
Wakupfundzira wace adam'pemba aciti: "Cadidi‐retu Imwe ndimwe Mwana wa Mulungu."
Luka 12:15-23, 30-31Jezu adati: "Khalani na cheru!
Khalani wakudziwa letu kuti muleke kukhala na m'tima loko-loko wakufuna bzizinji, nakuti moyo wa munthu ulibe basa na kuwanda kwa bzinthu bzace."
Na tenepo Iye adawauza mfananizo wakuti:
M'munda mwa munthu winango wakudala mudacoka bzakudya bzizinji.
Ndipo iye adakumbuka mumtima mwace kuti: "Kodi nin'dzacita ciyani?
Ndiribe kwakuikha phoso langu."
Ndipo iye adati: "Ndadziwa tsapano bzomwe nditi ndicite.
Nin'dzapfudza magwangwa yangu ndipo ndicimanga yanango makulu, ndicidzakoya m'mwemo phosolo na bzinthu bzangu bzinango."
"Ndipo ndin'dzalewa ndekha kuti: 'Iwepo una bzinthu bzizinji, bzidakoyedwa kwa magole mazinji.
Puma, dyaya, mwaya ndipo kondwa.'"
Mulungu adamuuza kuti: "Nandi wakusaya ndzeruwe!
Usiku buno-letu moyo wako unimala.
Tsono mbani an'sala na bzinthu bzomwe udakoyabzi?"
Tenepayu ndibzo bzimbacitika kuna ule omwe ambabzikoyera cuma, tsono kuna Mulungu ni wakudala lini umweyo.
Patsogolo pace Jezu adauza ateweri wace kuti: "Ndipopo Ine ndirikukuuzani kuti: Lekani kukhala na thupo na moyo wanu,
kuti mun'dzadya ciyani napo kukhala na thupo na thupi lanu kuti mun'dzabvala ciyani."
"Nakuti dziko la wakusaya kupemba ndiro limbathamangira m'mbuyo mwa bzinthu bzimwebzi.
Tsono Baba an'dziwa kuti imwepo mumbabzifuna.
Tsono, nyang'anani umambo bwa Mulungu, ndipo bzinthu bzimwebzi bzin'dzathimiziridwa kuna imwe."
Mphiripiri
Rapodyo
Kabenjere
Erevidya
Pesegu
Mafigu
Murangu
Bvembe
Marakujaa
Mikowe
Pimenta
Therere
Alufasi
Cimanga
Birinjera
Tomati
Senora
Nanazi
Papaya
Pera
Manga
Masaa
Magoyava
Bambaira
Gengibre
Yadyo
Ntsabola
Mbatata
Malalanja
Ndimu
Beteraba
Tanjerina
Nthudza
Uva
Kupha kolo nkhuuma m'maso.
Mbwaya ikakhuta imbaluma lini.
Pamenya mbvuu mausva ndiyo yambabonera.
Katiya kunyera m'thanga nkhuwona mamace.
Leka kulewa kuti ndzou iyo ukali paphewa.
Kubala kwa cule na kwa tsesi nkhubodzi.
Ncala ibodzi imbapha lini ntswawa.
Mphondolo ingasaya nyama imbakadya mauswa.
Kambuzi kam'mambuyo ndiko kambabonera na michamu.
Mun'gopa m'dima ulibe thika.
Gondwa adafa na manyazi.
Kuwona maso ya nkhono nkhuderekhera.
Wanyoza kamba ndiye ana madzi.
Mulendo ndiye adapha nyoka.
Thika walira kumunda anidya lini mapira.
Mphondolo yakudya munthu imbafamba lini usiku.
Axamwali awiri alikusamba manja.
Axamwali awiri alikunyang'anisisa metru ziwiri na patali.
Mutsikana wampsinkha na nkhonokono pakukhotsomola.
Alumbwana awiri wapasana nkhonokono pakumusana.
Axamwali awiri abvala maxkala.
Mutsikana wakudwala alikukhala pamui.
Luka 11:1-10Ntsiku inango Jezu akhapemba pambuto ibodzi.
Pomwe adamala kupembako, mteweri wace m'bodzi adamuuza kuti: "Mbuya, tipfundzisenimbo kupemba, ninga momwe Juwau akhapfundzisira ateweri wace."
Ndipo iye adawauza kuti:
"Mukapemba mbalewani kuti: Baba, dzina lanu likhale na mbiri.
Umambo bwanu bubwere.
Tipaseni cakudya cathu ca ntsiku zentse.
Mutirekerere bzakuipa bzathu, ninga ifembo tinirekerera wale omwe ambatiphonyera.
Ndipo lekani kutisiyira kuti tipumpsidwe."
Ndipo Jezu adawauza kuti—Mbani wa imwepo omwe acikhala na xamwali wace acidzamugugudzira pakati pa usiku acimuuza kuti:
"Ndikukumbirembo pau.
Nakuti ndatambira mulendo ndipo ndiribe cakumupasa."
Ndipo xamwali waceyo acimutawira ali m'nyumba kuti: "Leka kundinesa!
Nakuti ine ndafunga kale msuwo.
Ine na wana wangu tagona kale.
Na tenepo, ine-pano ningamuke lini kuti ndidzakupase cinthu."
Tsono dziwani kuti napo akasaya kumuka kuti amupase nakuti ni xamwali wace, iye an'dzalamuka basi thangwe la kumunesa nthawe imweire.
Ndipo iye an'dzamupasa bzentse bzomwe iye an'funa.
Na tenepo, ndinikuuzani kuti kumbirani, ndipo mun'dzapasidwa.
Nyang'anani, ndipo mun'dzabziwona.
Gugudzani, ndipo mun'dzakufunguliridwa.
Nakuti munthu wentse omwe an'kumbira ambapasidwa.
Na ule omwe ambanyang'ana ambabziwona.
Na ulembo omwe ambagugudza ambafunguliridwa.
Ntsiku ibodzi, Nakehi na mkazace adayenda kukazungira xamwali wace Nipapariya na mkazi wace.
Pomwe banja lire lidafika, lidatambiridwa bwino.
Ninga makhalidwe ya cisendzi, mkazi wa Nipapariya adapha nkhuku, aciitereka.
Adadya wentse pabodzi.
M'dzinga unango, Nipapariya adayendambo na mkazace kukazungira xamwali wace Nakehi na mkazi wace.
Pomwe adafika, Nakehi akhali rini pamui.
Akhadayenda kukateya mirapo yace kuti akamange nkhwale.
Pomwe Nakehi adafika pamui, adawona xamwali wace na mkazace.
Adakomedwa kwene-kwene.
Ndipo adayenda komwe mkazace akhaphika.
Adakawona mkazace alikuphika cimbamba kuti adzapase alendo.
Nakuti iye akhadateya mulapo pa mazai ya nkhwale, adagwinya cikalango cire, cimbamba cicitayika pantsi.
Adayenda kukaceza na xamwali wace.
Pakucezapo, Nakehi adabva nkhwale kulira.
Cikhali cizindikiro cakuti yamangidwa.
Nkhwale yamangidwa na mulapo!
Na cisututu iye adaima, nkhutenga cisu cace, acicipfekedzera m'ciuno.
Adathamangira kukhalira nkhwaleko, acikaiwona iri pamulapo ninga momwe akhadakumbukira.
Na kutetemera, adatenga nkhwale ire, aciiphatirira m'manja alibe kuipha.
Na dzanja linango, adaphata mazai.
Adabwerera kumui adakomedwa kwene-kwene.
Thangwe iye akhadabvala thewera, cisu cikhambaceka pang'ono-pang'ono m'ceka ule.
Na kukondwa kwene-kwene, Nakehi adafika pafupi na pamui pace.
Watafika kuseri kwa nyumba yace, m'ceka udathimuka.
Thewera lidagwa wanthu alikuwona.
Adayezera kuphatirira thewera, nkhulekerera nkhwale kuthawa.
Mazai nkhusweka pantsi libodzi-libodzi.
Nipapariya na mkazace adaseka kwene-kwene.
Adadzamalizira kudya wentse pabodzi cimbamba comwe akhadataya cire.
Bzimwebzi bzin'tipfundzisa kuti bzin'funika kukhala anyakupirira.
Pantsiku inango ya sabudu, Jezu adapita munyumba mwa m'kulu winango wa aFalizi kuti akadye, ndipo wanthu akhamunyang'anisisa.
Ndipo Jezu pomwe adawona momwe akhasankhulira mbuto zakulemekezeka pa meza wanthu wakucemeredwa, Iye adawauza mufananizo wakuti:
—Penu munthu winango an'kucemera pacikondweso ca malowozi, leka kusankhula mpando wakulemekezeka.
Nakuti pan'dzakhala kuti pacemeredwa munthu wakulemekezedwa kuposa iwepo.
Ndipo ule omwe akucemerani an'dzakuuza kuti: "Mpando umweyu pasa uyu."
Ndipo iwepo na manyazi un'dzakakhala pampando wakumalizira.
Tsono iwepo ukacemeredwa, ndoko ukakhale pampando wakunyozeka.
Kucitira kuti wakukucemerayo akabwera an'dzakuuza kuti: "Xamwali, ndoko ukakhale pampando wakulemekezeka ule."
Ndipo iwepo un'dzalemekezeka pakati pa alendo wentsenewo.
Thangwe munthu ali-wentse omwe an'bzitumbiza, iye an'dzacepesedwa, ndipo omwe an'bzicepesa an'dzakuzidwa.
Pamwepo Jezu adauza omwe akhadamucemerayo kuti:—Iwepo ukakondza cakudya ca masikati ayai ca kulalira, leka kucemera axamwali wako, abale ayai adzindza wako, napo wapafupi wako wakudala.
Ukacita bzimwebzi, bzinifunika kuti iwo acitembo acikucemerambo ndipo tenepoyo iwepo an'dzakhala wabwezeredwa.
Tsono ukakondza cakudya, cemera wakusauka, wakulemala, wakupunduka na azimola.
Ndipo iwepo un'dzakhala wakupfatsa thangwe iwo alibe cinthu cakudzakubwezera.
Mabaibai yako yan'dzabwera panthawe yomwe wanthu wakulungama an'dzamuka kwa wakufa.
Pamwepo Jezu adawacitira mfananizo wakuti:—Kodi mbani wa imwe, acikhala na mabira dzana, ndipo bira m'bodzi adataika, angasiye lini makumi mapfemba na mapfemba mutsala na kutewera bira wataikayo mpaka kumugumana?
Ndipo akamugumana, ambam'kupika paphewa mwakukomedwa aciyenda kumui.
Akafika, an'cemera axamwali wace na wapafupi aciwauza kuti: "Komedwani pabodzi na ine, nakuti bira wangu omwe akhadataika ndamugumana."
Ine nin'kuuzani kuti, ni bzibodzi‐bodzi kudzulu, kun'dzawoneka kukondwa kwene‐kwene thangwe ra mtazi m'bodzi omwe anikhumbula kuposa makumi mapfemba na apfemba wakulungama omwe an'funika lini kuti akhumbule.
Ayai, kodi ni mkazi muponi omwe angakhale na kobiri khumi za ndzayaya, icitaika ibodzi,
angasaye kugasa m'bvuniko acipsaira munyumbamo ndipo aciinyang'ana bwino‐bwino mpaka kuiwona?
Ndipo akaiwona, ambacemera axamwali na wapafupi wace aciwauza kuti: "Komedwani pabodzi na ine, nakuti kobiri yangu yomwe ikhadataika ndaiwona."
Ine nin'kuuzani kuti, ni bzibodzi‐bodzi pan'dzakhala na kukomedwa pamaso pa anju wa Mulungu thangwe ra mtazi m'bodzi omwe an'khumbula.
Luka 8:5-15Jezu adalewa m'fananizo adati: Mulimi adayenda kukabzala.
Pomwe iye akhabzala, mbeu inango idagwera m'phepete mwa njira.
Idapondedwa, ndipo mbalame za kudzulu zidaidya.
Ndipo mbeu inango idagwera paminyala, pomwe idamera miti yace idauma thangwe lakusaya m'nyontho.
Inango idagwera pakati pa minga, idamera icikula pabodzi na mingayo tsono idatutumuka.
Tsono inango idagwera pandovolo.
Idakula icibala bzisapo bzizinji, ibodzi na ibodzi ikhana dzana.
Atamala kulewa bzimwebzi, adakuwa aciti: "Ule ana makutu yakubva, abve!"
Ndipo ateweri wace adamubvundza bzomwe ukhalewa m'fananizo ule.
Jezu adati: "Imwepo mudapasidwa kudziwa bzakubisika bza Umambo bwa Mulungu.
Tsono kuna anango nimbalewa na mifananizo, kuti 'Ambanyang'anisa, tsono ambawona lini.
Ndipo ambabva tsono ambabvesesa lini.'"
"Kuthumbudzula kwace ni uku: Mbeu ni Fala la Mulungu."
"Ire yomwe idagwera munjira ni wanthu omwe ambabva fala, tsono Dyabu ambabwera acicosa fala mumitima mwawo, kuti asaye kukhulupirira aleke kupulumusidwa."
"Ndipo ire yomwe idagwera paminyala ni wanthu omwe ambabvuma fala na mpfatso akalibva, tsono alibe muzi.
Ambakhulupirira panthawe ing'ono-ng'ono, tsono akagumana na mphicha ambasiya."
"Ire yomwe idagwera pakati paminga ni wanthu omwe ambabva, tsono pakutewera njira zawo ambadza tutumuka thangwe ra kusaya mpata na cuma napombo bzakufuna bzamoyo uno.
Ndipo iwo ambadzakhwima lini."
"Tsono ire yomwe idagwera pamataka ya ndovolo ni wanthu omwe ana mtima wabwino na wacifundo, ambabva mafala aciyakoya ndipo ambabala bzisapo na kulimbika."
Zakeu akhafuna kuwona Jezu, tsono akhana msinkhu ung'ono.
Adathamanga kutsogolo ndipo adakwira mumkuyu.
Jezu adanyang'ana m'dzulu ndipo adati: "Zakeu, buluka kamkulumize."
Zakeu adabuluka mwakamkulumize.
Zakeu adatambira Jezu kunyumba kwace.
Zakeu adauza kuti: "Bzangu bzentse nin'pereka pakati‐na‐kati kuna wakusauka!"
Ndipo Jezu adamuuza kuti: "Lero panyumba pano pafika cipulumuso!"
