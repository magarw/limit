Mi zi kɛ̧́  hɛ̧.
A gé mi e kɛ̧́ hɛ̧ hí̧ nɛ́  lé?
Nyîn ní  a wûnynjuku kaw ná nâm.
A gé mi e kɛ̧́ hɛ̧ hí̧ nɛ́  lé?
Mâa a mǐ  rá̧ zâa a mǐ zi kaw  ɓǎŋ baa yá.
A gé mi e kɛ̧́ hɛ̧ hí̧ nɛ́  lé?
.
Bâa a mǐ rá̧  a zîi a mǐ zi kaw ɓǎŋ  baa yá
A gé mi e kɛ̧́ hɛ̧ hí̧ nɛ́  lé?
Mi e kɛ̧́ hɛ̧ hí̧ mûn  ní ka mûn ní lé!
Njuku a há̧na erú,  a zi ɓay a ná bazeŋ a njukuri yá.
Ké zi ɓá wûny a mɛ̌, ké sé ko njukuri yá kɔ́.
Sêe a há̧na, ké sé ɓá ɗínáké sé ɓil lawkɔr, sé zá vûn a mɛ̌ ka̧n rú̧, ɓá  ɗínáké kuu njukuri.
Ké uru a gel a pélé a sé rú, a ré a gel a bɔʼɔlêw a gel kaw yíray.
.
Sêe a há̧na, njuku ráy zi ré ɓá gánáké yá.
Ɓaʼala kaw a ko hɛ̧ ka  njuku ráy kaw niŋákéy.
Ɓaʼala uru a sé háŋ nzáʼaŋgboro a vûn a njuku ráy.
Wûny a mɛ̌, kɛrɛ ɓá wɔ̧rɔ̧́ a mɛ̌ pé réy lé, a ŋgburu nzáʼaŋgboro.
Ɓaʼala zɔ a ŋgbá wûny rá̧y a sɔ̧́ nɛ́.
Gelka wɔ̧rɔ̧́ a mɛ̌ regíy, ké gí ko ɓá Ɓaʼala ŋgbá wûny a mɛ̌ a sɔ̧́  dá.
Ké tu a̧hí̧ ké e sanáké yá.
A nɔ́ too niŋ ɓayhí̧lé, ké zi ɓay a ná bazeŋ a njukuri yá.
Mɔ́ pɔŋ mí sá sa̧a hí̧  mɔ.
Mí yáŋ báŋa ….
Mi nyá gel ka kúna  mí fa̧ mǐ.
Mɔ̌ kuu mǐ, ná kaw ɓá  béla njuku mbaŋa.
Mi kaw kara lâʼa  a mɔ̌.
Haŋa sû̧ŋ lé, mi táŋgel  hí̧ mɔ̌.
Mi tu niŋ hɛ̧ri̧ ɓá ŋgɛ̧́náké.
Mi kaw ɓá mbêw ka ɓil î̧na  a mɔ̌.
Dáy, mɔ́ koro mǐ ɓá  bélaké ka mɔ̌ mí ɗí mǐ  sé golóy.
Mi zi ɓá ku  pɔŋ mí hɛʼɛ ní nyá.
Sêe a há̧na lé, hɛ̧sâ̧nyri̧ zi tí ka bɔʼɔ yá.
Maguru hí̧  bɔʼɔ hí̧ ɓá njukuri mbɛ́ŋ.
Maguru zi  ɓay hí̧ bɔʼɔ hí̧ hɛ̧sâ̧nyri̧ too.
Hɛ̧sâ̧nyri̧, kú zi ɓay a bɔʼɔ ɓay kú séséna rú rá̧ ɓay  a ŋgú ŋgúna rú.
Ŋgɛ́rɛ mambá hí̧ hɛ̧sâ̧nyri̧ ɓay a kú koro ka tûl ɓil.
Gelka nâmké ka̧ dáy, hɛ̧sâ̧nyri̧ too, tí koro gí ɓá  nzáʼaŋgboro a Maguru.
Maguru hí̧  hɛ̧sâ̧nyri̧ bɔʼɔ rá̧ ndɔyri kɔ́.
Hɛ̧sâ̧ny a fékéri tí ndá nday, a fékéri tí léna.
A kú sá: Mi tí koro ka tûl ɓil ɓáy mbaa.
Rɛʼɛlɛmbɔ̂m ɓá kɔ́rɔ́ hɛ̧sâ̧ny a ɓil sɛ̧w a kuriri  too.
Maguru hí̧  bɔʼɔ hí̧ Rɛʼɛlɛmbɔ̂m kɔ́.
Rɛʼɛlɛmbɔ̂m sá ka sáʼa ka mûn rína ɓá: Mi séséna ɓá  gánáké.
Fal a Rɛʼɛlɛmbɔ̂m lé, sôy gí vú ɓá kɔʼɔrɔyá, í hí̧ mi bɔʼɔ  kɔ́.
Sôy sá hí̧ Maguru ɓá,  mi ná nâm tapát.
Maguru zi  ziŋ bɔʼɔ ɓay a hí̧ sôy yá.
Tí ka sêeké nɔ́, sôy kaw zoko dad ɓay a ziŋ bɔʼɔ.
Ɗiɓaŋ  dá ka ɓil gáŋ pû a Johanesburk, kú mbuŋ gun wûnynjuku a há̧na.
Gunké, ɓá mǐ.
Mama a mǐ hí̧ mi rɛ́ŋ a Miriyam.
Miriyam Makeba.
Mama  a mǐ, kaw ɓá saŋgoma, zi ɓay a sá ɓá wûny ŋgɛ́rɛ njuku, dáy, ké niŋ péna a  féké kɔ́, péna mɔny ɓil vûn rá̧ turu ɓil vûn a njuku a fékéri.
Mama a mǐ  tɔ́ʼɔsêe mambá ɓay a ziŋ lari ké ma ɓurú sére.
Nǎŋnɔ́ ké tí ɗɔʼɔ von a zé ɓay  a ké ziŋ lari tɛ̧̂w ɓá ŋgɛ̧́náké.
Dáy  sáŋna a pû ɓurú de von a kú ɗɔʼɔ a ɓil pû.
Nǎŋnɔ́, ŋgawbéreri gí ŋgbá mama a mǐ,  a ɓá nɛ́ sé vbú vûn sɛl ɓay a fêw zêe.
Mǐ,  mi erú ka nam 18 yáŋ, mi erú ka háŋ a mama a mǐ.
Nǎŋnɔ́, ka mi kaw ɓá gun a  pɛ̂ŋ ɓáy, mi sé vûn sɛlké kɔ́.
Ka  mi kaw ɓá gun a léléy, mi zi ɓay a ɗí si̧ŋ mambá.
Gelka mi gí hɔ̧́ dáy, mi  hí̧ ndɔ̂ʼɔ hí̧ mama a mǐ a turu ɓil vûn.
Mi kaw niŋ péna lé, mi ɗí si̧ŋ,  nǎŋnɔ́ pénari̧ sé ɓá gánáké, nâmri̧ tá ɓá bélaké.
Ɗí si̧ŋ kaw hí̧ mǐ mûn rína  ka ndé mi sá táŋákéy.
Mi  kaw ɗí si̧ŋ ka ɓil mára̧ a gun a Gáŋvbônri̧, nǎŋnɔ́ si̧ŋké kaw hí̧ mûn rína  hí̧ njuku a fékéri.
Si̧ŋ erú ka kpɔ́ŋa mára̧ njukuri.
Gelka ná ɗí si̧ŋ, ná  kaw ziŋ mûn kpúna rá̧ ŋgɛ́rɛ.
Njukuri  kaw sá ɓá kɔŋ ní ɓá hɛ̧hí̧na rá̧ si̧ŋ a mǐri̧ ná ɓórí.
Mi kaw ɗí si̧ŋ kuu  njuku a fékéri, kú kaw lá si̧ŋ a ɓurú lágelri too ka tísiri.
Mi  ná pû Sofiatoun, gel ka kú kaw niŋ hɛ̧ pû rá̧ si̧ŋri̧.
Sofiatoun, ɓá gel ka  njuku pû a Afirik ŋgboro a zabawri kaw ɗí si̧ŋ kɔŋ mbêw rá̧ nday mbêw.
Dáy, njukuri ka ná mbây a pûké ka ɓil nâmkéri nɔ́, zi zi mára̧ mbaŋáké yá.
Njuku ná mbâykéri nɔ́, zi zi ɓá njuku a yíríri kuu mbây pukíri, kú kaw  ɓá mbaŋari̧ yá.
Mi  tu ɓá, zi bel ko njukuri ɓórí ɓáy tûl ɗên mûn a kuriri yá.
Mi zi mú hɛ̧ kɛrɛ  a mi sé tûlké yá rá̧ ɓay ka njuku nɔ́rí̧ ka kaw mbây a tûl pû zi ɓá mi sáy.
Gelka mi ɗí si̧ŋ ka nzáʼa Amerik, kú sá hí̧ mí ɓá, mi tí réka̧ nzáʼaŋgboro a  mǐ nya.
Gel too ka tísiri, njukuri lá sa̧a a mǐ.
Si̧ŋ a  mǐri̧ rá̧ sa̧a a mǐ, ŋgburu ŋgboro hí̧ njukuri ɓá ŋgɛ̧́náké, ɓay a kú tu ɓá  káwa a ndáráké zi tí a tísiri a Afirik a ŋgboro a zabaw hí̧ njuku a yírí  yá.
Mi mbí mûn ní ɓay a ɗí si̧ŋ, a sá gbátɓay sé tûl hɛ̧ ka kaw tá a ɓil pû  mǐ, zi lé ké ɓá hí̧ too pé e ziŋ mí.
Njuku  a tísiriri too zi ɓay a si̧ŋ a mǐ, kú ziŋ nyá mǐ ka ɓil pûri ɓá ŋgɛ̧́náké.
Kú  hí̧ mǐ mbulí ɓay tûl si̧ŋ a mǐ, mi ɗí si̧ŋ a mbɛl a gáŋnjukuri ɓá ŋgɛ̧́náké  lágelri too a tísiri.
Káwa a mǐ ná ɓá bélaké, dáy zi hɛ̧ mbêw.
Mi zi ma ɗí  si̧ŋ a ɓil pû a kú mgbúŋ mǐ rú yá, njukuri zi tí ka ŋgboro baa a sa̧ yá.
Dáy,  béla sêe tɛ̧ a sêe a há̧na, ka Nelson Mandela nyá mbây a  Afirik a ŋgboro a zabaw.
Njuku a fékéri gí kaw tûl pûké, nǎŋnɔ́ sáŋna a  ndáráyákéri retɛ̧ sa̧a a tâ̧wké.
Nǎŋnɔ́, mi ziŋ resé pû a mǐ ka  kɛrɛ a féké a law ní.
A  falké, mi ziŋ ŋgboro baa ɓá ndáráké ɗí si̧ŋ a ɓil pû a mǐ.
Njukuri ka ɓá  njuku a ɗên mûnri̧ ɓórí ɓórí, ziŋ zi bɔʼɔ si̧ŋ a mǐ mbêw.
Mi hí̧ ndɔ̂ʼɔ ɓay  hɛ̧ nǎŋ ké ka̧, ɓayhí̧lé, mi mbí mûn ní a ew ɓá kpúnáké.
Mi sá gbátɓay a ɓil si̧ŋ a mǐri̧ too.
Sêe a há̧na, ná kó hɛ̧ri̧  ɓá ŋgɛ̧́náké ɓá ɗínáké.
Dáy ɓá tûyri.
Tûykéri sé nyá wâʼa a sɔ̧́  hɛ̧payri too.
Ka rú ru too ɓay a ní  kuriri, kú zi kála yá.
Rú laŋ hɛ̧ a vbá nzáʼa :« Ô !
Ô !
Kú zi kála yá ».
Rú háŋ kûri rá̧ wɛ̧̂ɛri̧, tûyri zi kála yá dad.
Rú ndére  hɔ́rɛ ɓay a ní kuriri, a nɔ́ too, kú zi  kála yá.
Rú ndére hɔrɛ ɓay a ní  kuriri, a nɔ́ too, kú zi  kála yá.
Sɛl a sêe kpay a falké, rú kó ɓá  tûyri ka hɔrɛ rɛ́ŋ kuriri, kú ri mambá !
Njuku a sí̧lé too ɛ́ ŋgboro ŋgbá kuriri ka rii kɔ̧ ɓil  ŋgu a kuriri.
Gun  a léléri fa̧ tûyri mbá sambéri gí  ɓá ŋgɛ̧́náké.
Ná gí ɛʼɛ tûyri ráy  a nyí kuriri.
Ná ɓá a há̧narí̧  kɔ́ zoko káy.
A ɓilké  nɔ́ too, tûy a fékéri ɓá ŋgɛ̧́náké  zɔ ŋgú kála.
Típélé a féké ka toma  nâm, tûyri zɔ too a kála.
Gelka, njuku wâʼari kó wâʼa  a kuriri, kú vbú ka mbii nûn.
« Wâʼa a manárí̧ ɓew too!
» Njuku pûri too vbú ka mbii nûn,  « A̧hí̧ ná e lâʼaké a mbimbɔ̂m nɛ́ lé?
... »
Sêe a há̧na, Anansi nyánzélé fa̧ kpêe kpay ka ɓil wâʼa  a mɛ̌.
Ɓá béla kpêe ka ri mambáy kɔ́, ké  kara kpêeké, dáy a kaw ka sɔ̧́náké.
Gelka Anansi kaw ɓay sɔ̧̧́  kpêe a mɛ̌, ké lá njuku  ka háŋ nzáʼaŋgboro.
Anansi kɛrɛ.
"I sé ɓá gé lé ?"
Dáy a ŋgburu nzáʼaŋgboro.
Ɓá Pɔl pé  gí, mûn nɛ́ ta̧ mambá.
Pɔl sá: "Anansi,  mɔ́ pɔŋ mí ri vûn, kɔʼɔrɔyá.
Mi séséna ɗí mambá a sêenɛ́, mi ta̧ mambá, nzala í mí mambá kɔ́".
A goló a̧hí̧ Anansi e  niŋáké lé, ɓá pɔŋ nɛ́ ri vûn  ?
Anansi niŋ sɛ̧ŋlâʼa mambá ɓay a wal béla  a kpêe a mɛ̌ kuu njuku.
Dáy  a tí niŋ gala law.
Gelka Pɔl  kaw nzáʼa lâʼa ka ndárá ndɔ̂ʼɛ ɓay a mbí kpêe, Anansi vbá nzáʼa: " Pɔl, ndɔ̂ʼɔ ná ɓá  ɗaʼam!
Mɔ́ ma sɔ̧́ lâʼa ka ndɔ̂ʼɔ ɗaʼam nyá !
Mɔ́ sé  turu ndɔ̂ʼɔ."
Katína, ndɔ̂ʼɔ a Pɔl yírí mambá.
Dáy Pɔl koro ɗere sé  mbii, sé turu ndɔ̂ʼɛ a rekoro regí kaw  nzáʼa lâʼa.
A ɓil a nɔ́, Anansi tí sɔ̧́ kpêe  a mɛ̌ a sɔ̧́ too.
Gelka Pɔl regíy,  ké kó ɓá  kpêe ɔ dá.
Pɔl ɛrɛ Anansi a  sá hí̧ nɛ́: Awá hí̧  mɔ́, ka mɔ ɗí mǐ  gí lâʼahɛ̧ a golóy.
Sêe a há̧na, mɔ̌ mí  há̧ra̧ sé ŋgboro gel ní lé, mɔ́ gí  kó mǐ, a mi niŋ hɛ̧lâʼa hí̧  mɔ́.
Nǎŋnɔ́, Pɔl rekoro a kála sé gélé.
Fal nâm kpay, Anansi tí kɛrɛ ɓay  a lâʼa ka Pɔl sá hí̧ nɛ́y.
Nǎŋnɔ́ sêe a há̧na, ké uru  a sé gel a Pɔl.
Anansi gé  ka̧ vûn a Pɔl ka sɛl a sêe lâʼahɛ̧,  ka sêe kaw ríŋa ka tûl mbii.
Pɔl ná tûl lara a kaw  nɔ́ sêe, ɓá báŋké ka Pɔlri  kaw niŋákéy.
Gelka, Pɔl kó  Anansi,  ké sá : " A̧ní Anansi,  mɔ gí sɔ̧́lâʼa kuu mǐ  lé ? "
Dáy Anansi zi a sá : Náŋ,  ná ɓá béla  hɛ̧, awá hí̧ mɔ̌. "
Ké lá nzala  mambá.
Nǎŋnɔ́, Pɔl ri mbii ɓay a sé  mɔny hɛ̧lâʼa rá̧ hɛ̧ri̧ too.
Anansi kaw zoko ka tûl  lara a gbaŋ mbii.
Zaa tɛ̧̂w  lé, Pɔl u mbii tɛ̧ gí, a sá  : " Ô Anansi,  lâʼa ná ɗɛ́ŋ a ŋgɛŋnɛ́, mɔ́ gí lâʼahɛ̧  kuu mǐ. "
Dáy a relé mbii  ɓáy, a tí gé sɔ̧́ goy a ké mɔny ɓay a lâʼa  a bɔʼɔlêw.
Anansi lé zɔ  lé mbii sé táʼa mbii, dáy  ké ɓá nyánzélé,  ké zi tí  ɓá Pɔl yá, ké zi  ma riŋ sé táʼa mbii yá.
Ké ɔ ɓá tûl mbii dad.
Ké lé zɔ vbú mbii, ka zɔ, ké zi  riŋ mbii yá.
Ké zi  ma ɗere sé sɔ̧́lâʼaké yá.
Kɔ́rɔ́ké, Anansi ziŋ kɛrɛ a há̧na.
Ké fa̧ sawri ɓá ŋgɛ̧́náké  kɔ̧ ɓil laa a mɛ̌, ké  niŋ nǎŋ ɓay a ké ɗere  sé táʼa mbii.
Ɓá báŋké  ka ké erú ka hɛ̧túna mambáy !
Ké kó táy  lâʼa a Pɔl, mbá ka goy rá̧ béla hɛ̧ri̧ rá̧  lâʼa a bélákéri.
Anansi erú ka mbii mbá  ɓil nzɛ́ʼɛ.
Dáy gelka Anansi ndárá ndɔ̂ʼɛ gé mbí lâʼay, Pɔl  ŋgbá ndɔ̂ʼɛ a sá : " Anansi,  mɔ tí sɔ̧́  lâʼa a kaw ka gáŋ laa a mûn  nɔ́ nyá ?
A gel ní kú zi  niŋ nǎŋ nyá. "
Anansi,  zi kɛrɛ ɓay a féké yá,  rerú a sá Ô, katína, Pɔl, a̧hí̧ mi kaw kɛrɛké lé ?
"« Ké gí lú gáŋ  laa a mɛ̌.
Dáy, ka saw zi tí ɓil  laa a mɛ̌, ɓay ŋgbá nɛ́  kaw táʼa mbii yáy, Anansirehe gí tûl  mbii a sâa.
Anansiɓá tûlé riŋ  mbii a ɛrɛ gel lé, ké kó Pɔl  kaw sɔ̧́ béla lâʼa ráy  too !
