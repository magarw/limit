Awak nî abala iko ôrrîahata hoŋ Omênnê.
Oyyu arrîaha hôhôî.
Ellê îfahînî ôbô jihôhôî ôbô amaji, êtîk hôhôî ꞌdaŋ.
Tô ôbô nôlôŋ, îfak anî hahanyi hoŋ îdûkan înyaŋuniere alliŋ iko êyalî.
Attatî hôhôî ifuatan iko Omênnê.
Hinyia efuo hôhôî, êttê hôhôî igonyuna ôrrîahat hôhôî abalaî akura.
"Aha!
Akura!"
Ajio nî.
Awak buo fê nî îbala.
Ajio nî jio Omênnê jio, "Efî êllê iruhi isi jio ijiara êbala iko isi.
Awak atua hoŋ abala kura bêbê."
Itarraŋak Omênnê jio, "Efuo îdûkan dô, attatî buo ifuanna îbala."
Buo nî êttê îtarraŋana, "Ebala dô!
Obeŋ hahanyi hoŋ ôlô îŋatana hôhôî ecohuno."
Erraŋanio hôhôî abala iko ôrrîahat hôhôî hulia.
Arra nyia nî îtîgîrî.
Araî nyia alala îtîgîrî amoruoi.
Ehûm nyia nî îrra bêbê înêfûniere akura.
Obeŋi nyia ôrrîahat hoŋ hulia ôrûmanî ômûk êtîgîrîta.
Ebala hôhôî many îfût êbalît kura asûlûŋayô.
Anîa, attatî hôhôî ifuatan îdûkan.
Alitohini nyia anyahuo hahanyi hoŋ hûa!
Ettê nî itterio ayyo.
Irîŋ Omênnê nanî, "Heyyo.
Iwak duo iyye abala dô."
Ecaharû hôhôî îhaŋ obeg alliŋ iko êyalî.
Ibôtî nyia ahûattêk hôhôî bêbê buo fê hôhôî ehawwa.
Hinyia êfany hôhôî îhaŋ, Ilôŋôjîta nyia hahanyi hoŋ bêbê.
Ittêr nyia inyi efiyo hôhôî jio, "Many tô noduo nyia ꞌdaŋ îwanata îtaî ajia?"
Eramak nyia hôhôî jihonyi ahôdê-hôdê hîram.
Ettê inyi îsar jio, "Henyiahata ifuatan îbala alla abeŋi aŋatanî îtaî."
Attatî hôhôî ifuatan îtaŋiyo alafahî.
Gaa diyya, êttê hôhôî ifuatan ihuyoro.
Jio ayafajin arriaî hunyia allaŋî ꞌtô, obeŋi nyia edohuo owoni îhîdê idou.
Ettê hobu Nyadîŋa îhûma ahîdê.
Attubunei nyia miji ꞌdaŋ îhaŋ Nyadîŋa, buo îhawwaî ꞌdaŋ asayyo huno eyihina hunno ôlô Nyadîŋa îramana isi.
Hinya ajiŋu Nyadîŋa illet, îramak nyia inyi jio miji hunyia ôttûbaî ꞌtô îhaŋ honyi jio jio, ôlô ahîdê îsayô gaa dinia.
Oŋîda isi ofuoi itterio arômô.
Abalaî nyia aduri ꞌdaŋ illet buo miji îtîlaî asayô hîdê.
Jio ôlôŋ lîa, egonyu nyia hôhôî edohuo ôdôhûnî tê iduaŋi hôlôŋ.
Amîjak nyia nî jio edohuo hîdê hûa.
Hegigiloi nyia aatî ꞌdaŋ êram noduo îramak isi hobu Nyadîŋa.
Ikîana îyaŋ woŋ-woŋ, "Hûa!
Iriohi edohuo.
Ifuanna itua haji."
Attatî ahîdê îsayô ônnô ôbôlô.
Etîla nyia hôhôî ahîdê!
Têttêrî, emuno nyia hôhôî.
Atî, abeŋ ahîdê anîa owotia.
Ibûl aarî afaû ꞌdaŋ.
Awôrôrô aarî aŋati kuburo ênnê itinosok ꞌtô amiji hôhôî iko ebotie miji.
Ibûl aarî amiji êttê ôwôrôrô iko asik.
Ayito narîŋ ninyia ôsô ꞌtô ajaha, atarus jihôhôî.
Ittûttûbanî nyia aatî ꞌdaŋ êrrê eromiti.
Buo ihuania abeŋ tulo ôlô inyiak îrômô.
Awahî nyia miji hôhôî ahîdê bêbê, buo ihuania, abeŋ tulo inyiak wahan ahîdê.
Abeŋ akuburo ênnê êllaŋîtarî hôhôî.
Abeŋi aatî arriaî iko ahaŋitek.
Awon nyia buo fê ôbô nêram!
Isarraunî nyia anyaŋi ꞌdaŋ itua miji.
Many fê ꞌdaŋ tô berien, hobeŋ nyia ôbô narîŋ ôsô ihuania.
Ettayata nyia hôhôî.
Abeŋi nyia aatî ꞌdaŋ adahaî inyiaŋa hîrrê îdûkanî ta awanan dûkanî ilotifor harî tôlê.
Obeŋi nyia buo fê aduri ofuoi isukuli ta awanan sukuli ilotifor harî tôlê.
Narîŋ ninyia ôsô ꞌtô ajaha, ayito êpît jihôhôî.
Obeŋ nyia buo fê Nyadîŋa omuno êram anîa.
Atulo abotie linyia omuno ꞌtô êram anîa, inyi Hacûr iko agurrio honyi hottohunik buo eŋok abotie.
Iyaŋ, monyoŋ iko Huttubo hunne îŋîŋaî jio, aŋaî eremik itoŋo ebeŋ eŋuaî.
Ifî Huttubo tô sukul jio, "Nyio awahî ijiara hôhôî efinia ahas hôhôî?"
Ajio ettiyananî, "Owoni ahuru-ahûanyak îhas hôhôî, atî ebeŋ egonyu isi."
"Omûtarî ahuru-ahûanyak bêbê.
Igonyuniere isi, êwak êŋîŋêlî-huru-ahûanyak."
Amî Huttubo tê êŋîŋêlî-huru-ahûanyak.
Igonyu ahuru-ahûanyak hanî honyi.
"Araî afaîrasî iko abakittiriaa afacan huru-ahûanyak.
Itaŋuayei isi hôhôî."
Ajio ettiyananî, "Itik afinia has ewwotita faîrasî iko abakittiriaa."
Ihuhumio monyoŋ êgêmî ônô afiniei has.
Ifî Huttubo, "Igîama êgêmî anîa aŋaî?"
"Itaŋûya erriet anna ara 'tô ana ahîtôî ajirikis, êttê aarî ijuhuno addi."
"Ofinia ta asebun ika aarî.
Oduloi afinia buo iyes ehenio many 20."
"Monyoŋ ôlôfîôrô!
Iremik iyye ihuania îfûanya tô ôgûlê?"
Aruaŋanie Amôlôŋ iko Eenyiaŋ ilotifor tafar.
"Imanya iyye ajia?"
Ifî Amôlôŋ.
Itarraŋak Eenyiaŋ jio, "Itua tafar."
"Imanya iyye ajia?"
Ifî buo fê Eenyiaŋ.
"Ihîdê ꞌyani," Itarraŋak Amôlôŋ.
"Imîjak iyye êrrîŋîta?"
Ifî Eenyiaŋ.
"Abeŋ nî amîjak êrrîŋîta," ajio Amôlôŋ.
"Ettiyen nî iyye," Ajio Eenyiaŋ.
"Hêbaŋ, êsô ôlôrrîahat," ajio Eenyiaŋ.
"Môlôŋ, oŋuaî îmanyi hoŋ.
Awak eriŋo," Ajio Eenyiaŋ.
Abaŋ Amôlôŋ.
Igigilo jio ôlô ꞌtadî Eenyiaŋ anîa  îhûanya inyi?
Awak Amôlôŋ ifuhorôrô addi jio Eenyiaŋ anîa.
Iyyiu Amôlôŋ ôfîôrô.
"Alô nî isiarana iyye ataji hoŋ, ôŋîda illo isiarana inyi," ajio Amôlôŋ.
"Atî, owon ataji hoŋ îhîdê ꞌyani, ilotifor tafar diyya," Ajio Amôlôŋ.
"Ilo adî iyye îdûhûna ataji hôî?"
Ajio Eenyiaŋ.
"Aafê," iruhok Amôlôŋ.
Inyiak Eenyiaŋ anîa îrrîŋî ilotifor tafar.
Ettê Amôlôŋ îŋîôrôn attua 'yani.
"Obîaŋarak iyye ôrrîahata hoŋ.
Inyôb iyye nanî," ajio Eenyiaŋ.
"Ebeŋ êra ôlôrrîahat.
Iwak iyye îhûanya nanî!"
Itarraŋak Amôlôŋ.
Owon nyia lôbô leto jio ôbô amiji afure honyi Obûla.
Obeŋ nyia inyi awak êhîana, ara duo bu aŋayô buk.
Osô nyia inyi ahito sukul êllê ibuoyo ꞌtô.
Apôlôrô nyia amanya honyi.
Ahoholu nyia Obûla anyahuo hônyê, êttê lêtên inyiaŋuniere allawat.
Idîmak duo bu hônyê anyahuo honyi, ibibuolu Obûla êttê îyarû.
Alla anya ꞌdaŋ allawat honyi hûa, êttê fê Obûla lêtên îbala iko ôrrîahat honyi.
Gaa diyya, abeŋ Obûla inyiak îdaha isukul.
Olô îbala iko ôrrîahat honyi doony, buo ottu îhaŋ ta akîkaî.
Igonyu nyia hônyê Obûla êrrê hûnîa êttê ihawwa bêbê.
"Apôlôrô onyi hoŋ.
Egigilo nî abeŋ inyiak îdaha isukul.
Ahoholutta buo fê anyahuo hoŋ," Ajio hônyê Obûla.
Ajio inyi jio ŋoruoi, "Tô ôbô, îdîmak anyahuo hôî itua ŋacio buhi.
Hobeŋ inyi tô ôbô aŋa abuk, ôŋîda anyahuo ôttûnaî ônnô oyyu diyya."
tê ebotie hôlôŋ, attifia Obûla anyahuo hônyê.
Atuk ittifia amasik ꞌdaŋ buo obeŋ ôrûmak ôbô narîŋ.
Igigil jio ijiara inyi alô isuk îrûmaniere anyahuo.
Omîjak mônyê ôlô Obûla ajia.
"Onyi hoŋ, amîjak nî nyio ilo iyye isuk.
Ihuania, acaharû itua haji êttê iyye ittittifia anyahuo itua buhi," ajio mônyê.
Illîllîha nyia Obûla, atî alô nyia inyi ittifia itua buhi.
Arûmak nyia inyi anyahuo hunyia îdîmak honyonyi.
Tê ebotie hôlôŋ, attittifia inyiak itua buhi.
Atî, obeŋi nyia îdîmanî ôbô arîŋ diyya.
Alô jio mônyê êttê ifiyo jio nyio obeŋi anyahuo to tua buhi.
Ettê mônyê isuhotio ŋûyûû êttê îtarraŋana, "Onyi hoŋ, îwak iyye jio ôŋîda inyi arûmak anyahuo inyiaŋuniere allawat arriaî?"
Itarraŋak Obûla, "Aafê bû, monyoŋ."
Ajio mônyê, "Ihûma îtayirio jihoŋ.
Ihinie abuhi hôî buo fê îdaha isukul.
Ilo iyye îrumana êdûmîtî hôî ibuhi.
Orrîŋak."
"Atî monyoŋ, ôgôl êhîana bêbê.
Omîratie abuhi!"
Itarraŋak Obûla.
Adûarû mônyê Obûla, gaa.
Igigilo nyia inyi jio êsîŋ adî inyi onyi honyi aŋaî.
Attatî inyi ijiaran jio Obûla jio, "Waŋ êhîana iyye ikoŋ.
Alô nî iluak iyye îrûmaniere êbarîtî to tua buhi."
Oferetio illaŋ ôllô odiha ꞌtô êllê îmaruak attarî.
Nanî agalîk ꞌdaŋ tê eŋorua, inyia anna ahênyû nî berien.
Nanî aŋahîtta nôlôŋ itua haji.
Ojio Iyaŋ jihoŋ, "Iyye ettur-hasuani hoŋ."
Ellîllayatio nî ahûan hoŋ hama oŋitek ꞌdaŋ, abeŋ nî awak ôbô aluahio.
Abeŋ nî egigilo êlîk harî, kuyya buo fê êllîlla ta asebun ênnê êgara-ôdîl ônnô omocierek aboŋojin.
Itiyiu nanî Iyaŋ jio, "Heguoro aala hôî."
Etarraŋak nî jihonyi jio, "Abeŋ nî aguoro ꞌtulaŋ, abeŋ nî aguhittatio."
Hinyia attohu nî êllîlla, êttê nî lêtên îfôny Hohonyi iko Iyanyi hoŋ.
Attatî buo nî iyyafa.
Ettê nî jiaran, "Abôlô nî, Iyaŋ."
Aremik nî îtahûanyana abôŋô iko amûha hoŋ.
Efûr nî hôdê jio ijiara illaŋ ôlô îmîjana asayyo sukul ꞌdaŋ.
Ehûm nî îgêm êrrê ꞌdaŋ bêbê tô tua ittiyeni hôhôî.
Ehanio nî êrrê hûnîa ꞌdaŋ motie-motie.
Atî, arîŋ anna amuno nî agalîk ꞌdaŋ, inyi abala, abala, îdas fê abala!
Owon nyia ôbô ôtôrôgôl ônnô ôrrôhô bêbê îfaû ꞌdaŋ.
Ayohoji nyia agûrûmarî ꞌdaŋ agarrum iko ayyani.
Ajûranî nyia buo fê ôwôrîô.
Abeŋ nyia aarî iko aŋiria.
Ihanyî nyia aatî, eesuŋ, iko aciaŋi.
Ayêî nyia arria ŋidonyo hunyia amanyaî ꞌtô îhîdê doŋiok ika ahûrê.
Tô ôbô nôlôŋ, îfûr nyia ôbô abôtôr ŋidony jio hottina alô inyi ittifia ôbô amaji ônnô obeŋ ꞌtô owon iko ôtôrôgôl.
Atuk nyia aŋidony anîa oŋitek arriaî îhîkôî.
Oŋut nyia inyi ta atua muri, ôdôk adoŋiok, buo fê allaŋ adiali.
Teyya, êttê aŋidony anîa îfanyan jio ôbô namaji anna anya Hawaî.
Tô Hawaî teyya, arûmak nyia aŋidony anîa afacan ŋahî iko ôlôwôrê ônnô oŋettio ꞌtô.
Omuno nyia inyi bêbê.
Arasahino aŋidony anîa diyya.
Ihûm nyia inyi înya aŋahî hûa.
Ettê ifiron buo fê ahûan tênê êttê îwônyô.
Irrîŋîtatio nyia buo fê inyi ituo ôwôrê diyya oŋitek ꞌdaŋ.
Ihalû oŋitek araki, îfûr fê aŋidony anîa jio hottina fê enyiak inyi îcaharû idoŋiok.
Awak nyia inyi îmîjana ŋaî ômîr ôtôrôgôl nyia.
Iyarû iko ôbô aŋak, êttê ittiforo nêkôî ninyia ottuniere inyi.
Hinyia afany inyi idoŋiok diyya, êttê aŋidonyo hunyia isui ꞌtô ifuanna îrraŋûna inyi ta amuno.
Awahî nyia buo fê isi aŋak ninyia îyaŋuno aŋidony anîa.
Ifiyei inyi, "Owon namaji lobie anîa ajia?
Ewak buo fê hôhôî ifuatan diyya."
Iramak aŋidony anîa jihosi neyijiti Hawaî, êttê buo fê iruk êyarû isi diyya.
Iwwoti nyia aŋidonyo hûnia ꞌdaŋ Hawaî.
Anyaî nyia isi aŋahî hûa, amatî îka aarî, îballôî, êttê buo fê ahûattêk hosi ꞌdaŋ îwônyô.
Kûak teyya, afuonni nyia aŋidonyo Hawaî hûnîa îbûrûna jio iwwotuni aŋidonyo tô tua doŋiok ꞌdaŋ jihosi diyya.
Ihawwaî nyia aŋidonyo Hawaî jio afuoi aŋahî hosi ituho.
Anîa, iwwahuni îsî ꞌdaŋ jio efuo îfûhara addi aŋidonyo hunno ofuonni ꞌtô hûnîa tô doŋiok.
Tô ôbô nôlôŋ, afuonni aŋidonyo doŋiok hûa îmata harî.
Ettê aŋidonyo Hawaî îbûranio isi kê êyêk erribita îhas.
Awahî nyia isi îfûhara isi addi.
Hofuoi isi ihuania irribonio, êttê ôbô ahouti ŋidonyo Hawaî îllacauno tô tanaî.
Ettê îfî isi ꞌdaŋ jio jio, "Nyio îwahata îtaî irribo?
Oremehini aŋahî hûnîa jihôhôî ꞌdaŋ."
Agiluni nyia isi ꞌdaŋ jio ôbîs êram ahoutî alîa.
Tanîa, many jio ôlôŋ lîa, amanyaî nyia aŋidonyo Hawaî iko aŋidonyo doŋiok ara abotie obeŋ aŋalafa.
Ottu hahanyi hoŋ îfûanyarû hôhôî.
Iyaŋûttatio inyi aful jio Ocôŋôddôk iko aŋahî, buo fê tô ômûk oŋitek îyaŋûttatio oserri iko abattiak.
Oyyu esiori anna ara ꞌtô abuk, ôlô ꞌtadî hahanyi hoŋ îmîjana îhîana?
Alla alô Ocôŋôddôk îdûkanî, ôlô ꞌtadî îrûmana ôbô esiori ônnô oyyu ꞌtô diyya?
"Ijiara êhûhûmak inyi aputti," ajio Ocôŋôddôk.
"Aputti anna ara ꞌtô êgara-ôdîl, ônnô ôbôlô buo fê ôgôl."
Idûhû îyaŋ abôŋô ênnê inyiaŋuno inyi tô dûkan.
Attatî inyi îfîatana îfaû, êttê îŋôt.
Têttêrî, oŋotu inyi aŋacio arrîhaî hunno alatî ꞌtô buo fê obolori.
Attatî buo iŋotuna aŋacio hunno ômûtarî ꞌtô ôŋîda ofuoi isiarana aputti ewojit honyi.
Abûbûnak Ocôŋôddôk isi iko aŋacio huduo obolori ꞌtô hûa.
Inyiak hônyê îdûhûna abôŋô nyia buo Ocôŋôddôk omijio kok-kok.
Aŋotu hônyê aŋacio arrîhaî hunno ofuoi îrîfana tôttô faû hunno ohodori.
Ofuoi hûnîa îtagôl aputti bêbê.
Ettê fê Ocôŋôddôk îbûbûnana hûa, buo hônyê inyiak îdûhûna noduo bôŋô.
Aŋotu hônyê îyîhîtî aŋûan hunna alatî buo fê ohodori.
Ofuoi îrîfana arrîhaî îhûhûmûniere îyîhît abotie.
Olô anîa îtagôl aputti enyiahita arrîhaî.
Attatî honyoŋ îyaŋuno êrîfît-boŋojin honyi.
Ettê îrîfana aŋacio putti huduo hûa ꞌdaŋ  îhûhûmûniere aputti hahanyi hoŋ.
Attatî buo inyi isiarana jio Ocôŋôddôk, hinya osuhotio ꞌtô ŋûyûû, êttê ijiaran, "Hûmô îyaŋ, tê îhûhûmûna hôî aputti hahanyi hoŋ ônnô ôsô ꞌtô îgara-ôdîl!"
Eyyafatta nî emuhi-hômôm hoŋ alla alô nî allet.
Ifaû nanî emuhi-hômôm.
Buo fê îfaû aatî hunno ômûk.
Afinia nî ahas hoŋ ta asebun ika aarî habeŋ nî alô addi ta haŋ.
Buo fê alla acohuno nî îhaŋ.
Ellê êfôny nî arrîahata hoŋ, ettirok hôhôî  ôgûlîô hôhôî hama.
Oŋuaî nyia hohonyi hoŋ bêbê.
Iyaraî inyi îttalîa.
Itagirriŋio monyoŋ êjûrî îttalîa oŋitek ꞌdaŋ, ôŋîda isi îramanî inyi asayyo hohonyi hoŋ.
Hôgôl nyia hohonyi hoŋ hobeŋ oŋuaî buo fê ahûan honyi ôŋîda.
Iyyak nyia inyi.
Attatî illaŋ itterio ayala.
Ettê ijiaran, "Odiaha ôgôllôk hoŋ."
Ajio iyyanyi hoŋ, "Ayalak îlôgûlê hôî."
Ettê inyiak îramana inyi, "Iyyafak emuhi-hômôm.
Alamaja kai!
Ilo itoŋôî îŋêrêf hôî!"
Anîa,  itoŋo illaŋ îŋêrêf honyi êttê îhîana.
Owon nyia amaca ihiji hêgîamak îgêmîta jio ôbô amiji.
Igigilo ôbô jio onyonyi êgîama anna agalîk ꞌtô ꞌdaŋ, buo fê ôbô igigilo jio ononyi êgîama anna agalîk ꞌtô ꞌdaŋ.
Ojio ettiyananî jio ononyi êgîama anna agalîk ꞌtô ꞌdaŋ.
"Obeŋi duo ettiyanak, îbîaŋata duo îtaî ifuatta isukul ittiyana."
Ojio aduhoni jio ononyi êgîama anna agalîk ꞌtô ꞌdaŋ.
"Obeŋi duo aduhok, îbîaŋata duo îtaî îwanata ika asukuli îhîanarî kuyya buo fê asik eferiti."
Ojio ahawotoni-baû jio ononyi êgîama anna agalîk ꞌtô ꞌdaŋ.
"Obeŋi duo ahawôtôk-baû, obeŋi duo nêrrê hunne îhûhûmûnî tô baû owoni ihaŋitek hataî iko isukuli."
Ifûr amuroni jio ononyi êgîama anna agalîk ꞌtô ꞌdaŋ.
"Obeŋi duo amurok iko êtaŋuak, iremik iyye iŋuaî êttê iyye îyê."
Ojio aromoni jio ononyi êgîama anna agalîk ꞌtô ꞌdaŋ.
"Obeŋi duo arômôk, êttê aŋiria ênnê ifuanna îtaî iŋiyo îbîaŋan."
Ojio olorisa hito sukul jio, aduri sukul owoni iko êgîama anna agalîk ꞌtô ꞌdaŋ.
"Obeŋi duo aduri sukul, êttê ettiyanak, aduhok, amurok, arômôk, kuyya buo fê ahawôtôk-baû îbîaŋan.
Hinyia iriamuni isi olorisa hosi nyia, iruhi nyia isi ꞌdaŋ jio obeŋ ôbô êgîama anna agalîk ꞌtô ꞌdaŋ.
Ewak ettiyanak, aduhok, amurok, iko ahawôtôk-baû.
Atî, awak ijiara aatî ôsôhînî aduri sukul dô!
Osuk nyia êtôî hêbû honyi bêbê.
Osuk nyia êkat-haji honyi bêbê.
Osuk nyia aŋêrêf honyi bêbê.
Osuk nyia apêr honyi jihonyi bêbê.
Alasaja tulo nyia alîa bêbê.
Ettê îhûhûmûna êtôî hêbû ônnô ôhôdô bêbê.
Ettê îhûhûmana alala hutto êkat-haji hunno ohodori bêbê.
Ettê îhûhûmûna aŋêrêf ônô ôhôdô bêbê.
Ettê inyiaŋuna apêr ônô ôhôdô ꞌtô bêbê.
Itoŋo îsêgêr ônnô ôhôdô ꞌtô bêbê.
Oŋiyo ta ahîôlô-êpîara ônnô ôhôdô ꞌtô.
Idiaharû aaji honyi êttê îlêtên îmanya itua mur.
Amanyû nyia aŋasi arriaî.
Jio aduri ꞌdaŋ hutto misihi Afîrîka.
Afure hoŋ Ohûrrak.
Araî aŋasi hoŋ ꞌtômôn.
Emanya hôhôî iko haniyoŋ Ikuma.
Araî aŋasi Ikuma ꞌtômôn hohunihoi.
Emanya hôhôî iko monyoŋ, îyaŋ, illa hôhôî ôllô odiha ꞌtô, Iruaŋi, iko eŋok hôhôî, Mûadaha.
Many fê hewwotu Ottuloi-epieres imiji, alûfa amanya hôhôî.
Omûta lûŋa ahutti-ahûanyanî anîa, atî oremik inyi îtaŋuaî hôhôî bêbê bêbê.
Obeŋ Ottuloi-epieres îgîgîa, oremik atulo iŋuaî bêbê.
Ejîrîŋa nî ta abîaŋan hoŋ îbala iko ôrrîahat hoŋ.
Ijîrîŋa Iruaŋi ta abîaŋan honyi oremik îfôny ôrrîahat honyi ta attôŋô.
Ijîrîŋa buo fê Ikuma ta abîaŋan ôrrîahat honyi oremihini îrrînyana êlata-hûtûk honyi ihutuhe hosi.
Ara îyaŋ ahafianî îttalîa ôttô bôrê gala.
Itinyiaŋio monyoŋ aŋahî iko ajasio îbôrê gala.
Ofuoi isi motie-motie îgêmîta hosi, buo Ikuma omijio hôhôî îhaŋ.
Anya ônyîharî hôhôî Bêkê.
Imaruak inyi bêbê buo fê owon iko aŋuaî taji.
Obeŋi awahî ôbô atulo ôlô îgêr honyi oŋitek hûna.
Ifiriwa Ottuloi-epieres jio amaruahi bêbê.
Ebeŋ hôhôî êwak itiwotonia jihonyi aŋuaî.
Alla attohu îyaŋ êgîama, ôlô fê imijuno Bêkê buo fê îyak inyi aŋahî huno hêtêhî ideuno.
Itahî îyaŋ aŋahî hûa îkat-haji/îkahaji Bêkê, nyio obeŋi awahî inyi ojiŋak itua haji.
Motie-motie, ôlô Ikuma iwohuno aarî tô mosura ênnê îlîaha ꞌtô.
Igonyu inyi aatî ômûk iyyafatie emuhita-hômôm, buo ômûk obeŋi iyyafatie.
Ihûhûmû Ikuma emuhi-hômôm honyi tô bôŋô ênnê ilurottia inyi ihou.
Ofiniatio inyi ahas honyi ta haŋ.
Buo hônyê oŋorottia ayyani-hanî îhas hosi.
Alla ara fê attarî, itiyiu hôhôî îyaŋ jio:"Iyyafatiete emuhi-hômôm aŋejuk oŋitek ꞌdaŋ.
Ofinia ahas hôî ta asebun many asêt-sêt 20 êllê îfany iyye jio ôbô amaji.
Ottuhok êêtûk iko emo hôî êllê îyala iyye kuyya buo fê êllê îbak iyye emo."
Ettê hôhôî iruhonia, "Eee, îyaŋ!"
1.
Ofinia ahas hôî ta aarî.
2.
Ofinia ahas hôî ta asebun.
3.
Ofinia many asêt-sêt 20 kuyya îhîana dêê tô 1-20.
4.
Ijôlû asebun addi ta aarî hunno olibori ꞌtô.
5.
Opôtô ahas ta abôŋô ônnô olibo ꞌtô.
6.
Anîa, alibori ahas hôî!
Owon adiamanî-mijolo ajia?
Owon akololoŋ ajia?
Owon ekuaŋ ajia?
Owon ahenyi ajia?
Owon eliboŋ ajia?
Owon agurre ajia?
Owon ahôhôrô ajia?
Owon eŋok ajia?
Owon abatak ajia?
Owon eenie ajia?
Idarra aheny.
Oniama nyia Obêyôk êttê îllîllîharû.
Itarracarû Obêyôk ekuaŋ.
Ettê ekuaŋ îdîma îwôyô moruo.
Ahucio Obêyôk.
Ettê amoruo ittiehina afiala honyi.
Itayîrû Hitojo ellilloŋo Obêyô.
Aŋêr diyya imijiere anyio ônnô ôrrôhô ꞌtô.
Iruk Hitojo aluahio Obêyôk.
Ajio Obêyôk alô inyi isiarana Hitojo aŋiria.
Asûl Hitojo amoruo anîa.
Ettê îtabôrôrô amoruo tô hafiala Obêyôk addi.
Ifiyo Hitojo noduo  ŋiria ojio Obêyôk.
Ajio Obêyôk êttê inyi îhûanya inyi.
Arûmanî Obêyôk iko Hitojo ôbô amaruani ôllô ôlô ꞌtô îŋôt êram hosi anîa.
Ajio Obêyôk huttina buo fê ahôny inyi amaruani alîa.
Ajio amaruani alîa, "Ijiara inyi amî amoruo nyia habeŋ inyi aŋôt êram anîa."
Iyaraî Obêyôk iko Hitojo amaruani alîa imaji moruo diyya.
Ikukubok Obêyôk ꞌdaŋ aŋaî ôttêk amoruo anîa afiala honyi.
Ifî amaruani alîa Hitojo jio ijiara îramak inyi ôsûl inyi amoruo anîa aŋaî.
Asûl Hitojo amoruo anîa, êttê amoruo anîa inyiak îttêk afiala Obêyôk.
Ajio amaruani alîa, "Asîrû atî buo.
Efuo haŋ."
Afuoi amaruani alîa iko Hitojo.
Idehini Obêyôk iriata diyya.
Iŋîŋîala Imôlî aduri lîawa abalaî akura-hêjû.
Igigilo nyia inyi jio abala duo inyi.
Ettê îfî êtamîjananî kura jio awak inyi îmîjana abala kura-hêjû iko aduri lîawa hulia.
Awojik êtamîjananî kura buo ahas ihuluk.
"Jio asukul ana, aŋatanî abala kura-hêjû jio aduri lîawa hama," ajio êtamîjananî kura.
Ajiori aduri lîawa jio Imôlî jio ijiara Imôlî ôlô îbala akura-boi.
Ojiori isi jio ara akura-boi ahônô aduri ŋoruo buo akura-hêjû ara ahônô aduri lîawa.
Tô ebotie hôlôŋ, awon nyia asukul bô Imôlî iko abala kura-hêjû iko ôsûarî hosi.
Ihawwa nyia êtamîjananî kura nyio oŋuaî nyia ôlômîjak bala kura-hêjû hosi.
Abana Imôlî jio êtamîjananî kura jio, "Hibe-awôtô, ijiara nanî abala."
Abeŋ êtamîjananî kura ômîjak êhan adî inyi êram Imôlî anîa aŋaî.
Ettê iŋut jio ijiara Imôlî abala.
Ogôl nyia abala kura nyia.
Ihiji saa êttûbît êttêrî, ittuloi nyia abalak kura hulia.
Tô êtarrîhî hiji-saa, ikosoni akura jio Imôlî.
Ettê Imôlî îŋîôrôrî akura fîr-fîr-fîr ahômôm îtîgîrî.
Ettê Imôlî ikosonia akura itua îtîgîrî bêbê, êttê îtajiŋana wîrîs.
Ettê êŋîŋîalak-kura ꞌdaŋ ituruhonia asita buo omunoi.
Many jio ôlôŋ lîa, aŋatak nyia asukul bô Imôlî jio ijiara aduri ŋoruo buo fê abalaî akura-hêjû isukul.
Tô ôbô ôlôŋ, ofuoi nyia Iŋulo, Ikaŋ, Ikuma iko Hîteŋ ihuro ŋahî.
Ottoŋi nyia isi ahas hosi îllaŋiere atua ôwôrê.
Arûmanî nyia isi ôbô ayyani anna adôrî aŋêr honyi buo fê ôŋîꞌ bêbê.
Iruhi nyia isi jio ijiara isi êêdîa ômûtaî.
Obeŋi nyia Ikaŋ, Ikuma iko Hîtêŋ îmûtî oŋite hosi.
Iŋulo nyia hama îmût.
Hinyia aŋaî isi oŋite hosi, Iŋulo nyia hama ôdêû hunne îfôllêjî ꞌtô.
Attatî Ikaŋ, Ikuma iko Hîtêŋ îbak akêdêk.
Iluaha Iŋulo aŋêr hunne îfôllêjî ꞌtô hûa addi.
Ettê itterio adîa hunna adôrî ꞌtô.
Gaa diyya, îtûfûtak Iŋulo êmûtûk honyi ta aŋêr hunna adôrî ꞌtô.
Hinyia afany inyi ihiji tua ôwôrê, êttê aŋêr hûa îfûllûcarû itua ôwôrê.
Ijôrîa nyia Iŋulo êttê iko ꞌdaŋ iyyo.
Igonyu nyia buo fê inyi ahamî ônnô ôbôlô, êttê îmûmûnûna.
Hinyia adaharû inyi ahaŋ, êttê olowwara îkûarûna ahamî anîa.
Ettê îddarrarî.
Arutok olowwara ofitti-lisa honyi îfaû.
Ahuru Iŋolo ofitti anîa, êttê iduloro adaha.
Attu buo îrûmana ômûk aatî îbîbahaî êddîtta.
Osûfanî nyia isi amîyaŋ ihosi, buo obeŋ ara oofir-hêny ihuo ojio êmanyît hosi.
Idûhûnî aatî hulia ofitti Iŋulo anîa, buo êttê isiarana jihonyi abusuk hîtêŋ.
Arihuno Iŋulo abusuk hîtêŋ honyia anîa îhaŋ.
Amunoi nyia mônyê iko hônyê Iŋulo, iko aatî hutta haŋ bêbê.
Igigiloi Ikaŋ, Ikuma iko Hîtêŋ jio, oyyu duo êllê ebeŋ duo isi ênyôb Iŋolo.
Olôŋ alîa ninyia ôsîrûniere amiji Iŋulo.
Jio aŋasi hunno allaŋî ꞌtô, oniamaî nyia ebokuo.
Ta ahûrê nyia, iwwoti nyia buo fê eedie, akîôrô iko eesuŋ jio ômûk amasik.
Abeŋ nyia ôbô aŋiyo jio ebokuo hûnîa.
Ettê ebokuo ꞌdaŋ îttûbanio jio ôbô namaji iwwaharî êram hûrê anîa.
Ajio ôbô jihosi jio, "Jio êmanyîtî hôhôî hibokuo, eŋiyo hôhôî nêrrê ꞌdaŋ hunno ofuhotie ꞌtô.
Imîjata, ofuhetie edohuo hûa."
Iruhi nyia ebokuo hûnîa ꞌdaŋ jio iwwotitaî edohuo hûa jio ôbô amaji.
Ajio ebou lîa, "Hattata îhûanya isi."
Asôyêî ebokuo hûnîa amijio ahîdê, êttê igonyuna edohuo îhawwaî îhîdê idou.
Ifî ôbô anyarhaluti hosi jio, "Ettinu adî edohuo hûa aŋaî?
Alamajî baka tô faû bêbê bêbê."
Ajio ahouti hosi, "Ijiara ebou ôllô ôgôl ꞌtô bêbê owwotia îfaû, buo teyya, ijiara êdak ihoruoŋite hôhôî ꞌdaŋ ababô.
Efuo îdahîna ihoruoŋitek hôhôî many êfanyarî jio edohuo hûa."
Eruhi isi ꞌdaŋ, attatî isi îdahîtta ihoruoŋitek hosi.
Gaa teyya, îddêllîaî isi ꞌdaŋ ihoruoŋitek hosi, arattarî ebou ôllô ôgôl ꞌtô ôllô owwotia ꞌtô îfaû.
Hinyia adak ecuŋi hibou îhîdê hunno ômûk, êttê ebou ôllô owwotia ꞌtô îfaû igigilo jio itterie ebokuo hutto hîdê hûnîa aŋiyo edohuo hûa.
Attatî inyi îfî, "Nyio atî îbîaŋata îtaî isiatta anî ôbô aŋiria ênnê iŋiyete îtaî anîa?"
Atî, abeŋi nyia ebokuo hûnîa ottinuni edohuo hûa.
Abeŋi nyia isi ôrûmanî ôbô aŋiyo.
Tanîa, abeŋ nyia ôbô arîŋ ênnê isiaranî isi jio ebou ôllô owwotia ꞌtô alîa faû.
Aŋûŋûsîa nyia ebou ôllô owwotia ꞌtô alîa îfaû, êttê ihut arraŋaî.
Anîa, êttê ebokuo hutto horuoŋ honyi ikuahuno tôttô îŋêt honyi.
Ta akuahuno hosi anîa, inyi ênnê îsêddêhîtarîk ebokuo ôŋîataî.
Igîama nyia ôbô neto ônnô odiha iko hônyê îmana jio ôbô namiji hinyia owon ꞌtô igum dôŋê Maûnt Kênya, imisihi ômôlîha hutto iduoŋi hôllôŋ.
Omuno nyia Wangari êwatîta illet.
Orômô nyia inyi ta ahêbû ifuher hosi.
Ettê îyêhîna enyiomo hullo odihara ꞌtô iromit diyya.
Omuno nyia inyi alla ara ôlôtôrîaî.
Ottutta nyia Wangari îhaŋ  elle iriok attarî buo fê alla abeŋ inyi inyiak igunyutta enyiomo hunne isuruni ꞌtô.
Alla alô miji, adaha nyia inyi tê êkôrî matta buo fê allaŋ ôwôrîô.
Ilôfîôrô nyia Wangari, buo fê îhîhîra ꞌdaŋ jio hotti alô inyi sukul.
Atî, awahî nyia bô hônyê iko mônyê jio igiara inyi oluahio isi êgêmîta hutto haŋ.
Hinyia asôhînî aŋasi Wangari hattarîk, êttê illa allittokon îbana jihosi jio ijiara Wangari ôllô sukul.
Omuno nyia Wangari ettiyana.
Ittiyenu nyia inyi êrrê arriaî tô buhi hunyia îhîana inyi.
Igêm nyia inyi ônnô oyyu tô sukul, êttê itiloŋo inyi jio ijiara ôlô îhîana Amîrîka.
Ihîhîra nyia Wangari maŋ-maŋ-maŋ ta amuno!
Awak nyia inyi îmîjana êrrê arriaî hutto faû.
Iyunifasiti Amîrîka diyya, ittiyenu nyia Wangari êrrê aŋejuho arriaî.
Ittiyana nyia inyi êrrê ꞌyani iko esuruna hosi ôbôlôrôrîk.
Iyiu nyia buo fê inyi eloduri honyi: abala iko illarak honyi îbalî ꞌyanio hutto muri Kênya.
Ninyia ittiyenu inyi êrrê arriaî, buo amolie watî Kênya êttê iŋiyo inyi bêbê.
Awak nyia inyi jio ijiara aatî Kênya amanyaî ta amuno tajia.
Ennê ittiyenu fê inyi êrrê arriaî, buo êttê fê iyiuna êrrê arriaî hutto miji hosi.
Hinyia atuhok inyi êhîana honyi, êttê icohuno Kênya.
Asô nyia nafaû ꞌdaŋ amatta.
Abeŋi nyia buo fê aŋoruo ôrûmattaî êyêk hunne îmayêrîk.
Ihûrîaî nyia aatî bêbê buo fê oniamaî.
Ittiyen nyia Wangari aŋoruo idulie aŋêr ꞌyani aŋaî, iko ecia hosi.
Itinyiaŋie nyia aŋoruo hûnîa ayyani hûa hômûtarî, buo êttê îdûhûna anyahuo hunno opocuni isi hûa îtaŋiyerek hutto haŋ hosi.
Asamî nyia aŋoruo hûnîa buo fê ayyani êttê isur arriaî imiji.
Hinyia allaŋî aŋasi, abolori nyia ayyani hunne îdûlanî isi hûa attimottihien, êttê atua ôwôrîô hunyia ajûranî ꞌtô inyiak iŋettio.
Ettê asayyo Wangari hûnîa îsarrarra afaû Afîrîka ꞌdaŋ.
Jio ôlôŋ ala ahana, isuruni ênyôŋî ꞌyani jio aŋêr ꞌyani hunyia îdûlak Wangari.
Tê êgîama honyi ônô ediofo iko jio miji, êttê êlûlûŋ-êtamanyanî-tô-faû-ꞌdaŋ isiarana Wangari esiori-lohuo anna anya "Abijon-taji ônô êmûara."
Ihîŋa 2004, Wangari Maathai nyia ara êttêrî ŋôttê êmôlî tô Afîrîka ônô ôrûmak ꞌtô esiori anîa, buo fê ara êttêrî ŋôttê ênnê îhên ꞌtô ecia-hidiofo.
Ayê nyia Wangari îhîŋa 2011.
Atî êllê egonyu fê hôhôî ayyani, buo hôhôî êttê igigilo inyi oŋitek ꞌdaŋ.
Eremik iduloro êhanio êrrê hunyia êgêm Wangari tê edulio ꞌyani iko ecia hidiofo hôhôî.
Ottifia nyia Hikuaŋ aaji aŋejuk.
Osô aaji ana ihuo ôllô oyyu.
Ajio ahûhûr, "Waŋ eferio iyye ikoŋ dini."
Ajio Hikuaŋ, "Hûmô."
Jio attarî nyia, araî nyia arigia Hikuaŋ allalla buo ôsôhînî addôs.
Ajio akibo, "Waŋ eferio iyye ikoŋ dini."
Ajio Hikuaŋ, "Hûmô."
Jio attarî nyia, araî nyia arigia Hikuaŋ ehosok hidiofo.
Ajio ahamî, "Waŋ eferio iyye ikoŋ dini."
Ajio Hikuaŋ, "Hûmô."
Jio attarî nyia, araî nyia arigia Hikuaŋ ahacôrô iko afujon.
Awak nyia Hikuaŋ amaji ônnô ônôk ꞌtô ꞌtôû buo fê ôyôhô.
Arûmak Hikuaŋ amaji ônnô ônôk ꞌtô ꞌtôû buo fê ôyôhô.
Arûmak nyia Hikuaŋ arabak buhi ônnô ônyîha ꞌtô diyya.
Jio attarî nyia, araî nyia arigia Hikuaŋ hûnnô ônôhî ꞌtôû buo fê oyyu ta aferioro.
Hikuaŋ, ojotu ajio.
Owon nyia ôbô atulo iko aŋoruo arrîhaî.
Isiuni nyia aŋoruo hûnîa ŋarriok hosi arrîhaî, ôbô anna anya Iŋênûm buo ebotie anya Imido.
Omunoi nyia aduri hûnîa ahûattêk hosi bêbê bêbê.
Iŋorua nyia Imido, îlîk atua, buo fê anyalam.
Buo Iŋênûm buo ibuoyo, ônôk atua, obeŋ iŋorua buo fê obeŋ anyalam.
Omunoi nyia ettiyanak sukul Imido.
Isiattaî nyia ettiyanak jio Imido esiorita ta adîhan honyi êgîama.
Obeŋi nyia isiattaî Iŋênûm ômûk esiorita.
Ettê hônyê Iŋênûm iyyalara jio Imido.
Attu nyia hônyê Imido iŋuaî, êttê îyê.
Obeŋ nyia hônyê Iŋênûm muno Imido ihuo hinyia omunorî hônyê Imido, Imido.
Isiatta nyia hônyê Iŋênûm êgêmîta haŋ ꞌdaŋ jio Imido hama.
Attîdanio nyia Imido ike êgîamîta hûnîa obeŋ iko ꞌdaŋ îhîana êrrê sukul.
Ihîana nyia Iŋênûm buo fê abala, buo Imido buo odulo êgîama.
Hodulo nyia Imido ehanio ônnô oyyu tô sukul.
Ettê îgêm akemio ninyia owon ꞌtô ônnô oyyu, buo ettiyanak fê êttê inyiak isiarana inyi esiorita.
Ijôrîa nyia hônyê Iŋênûm êrrê hûnîa bêbê.
Tô ôbô nôlôŋ, ajio hônyê Iŋênûm jio ijiara isi efuo iwohuno aarî iko Imido tô tua ôwôrê.
Hinya afanyî isi diyya, êttê ijiaran ijiara Imido idur attua bêbê ôŋîda owohu aarî hunno olibori ꞌtô.
Ettê aarî îwôrôrô Imido ilotifor ôwôrê tôlê.
Acohuno hônyê Iŋênûm tô harî.
Buo Iŋênûm tôsô îfî inyi jio tanî haniyoŋ.
Ajio hônyê, "Ediehuno inyi Imido abalaî iko ôrrîahat honyi itua ôwôrê.
Olô ittuna gaa."
Hinyia ara attarî, attittifiarû Iŋênûm haniyonyi Imido ahûtûk ôwôrê.
Ettê illolloŋo afure Imido, "Imido!
I won iyye ajia?"
Itayîrû Imido, "Awon nî ilotifor ôwôrê tôlô.
Abûsarû îyaŋ nanî dini."
Allaŋîta Iŋênûm atua ôwôrê buo illolloŋôrô haniyonyi Imido, "Imido!
Iwon iyye ajia?"
Inyiak fê îtayîrûna noduo îtarraŋî, "Awon nî ilotifor ôwôrê tôlô.
Abûsarû îyaŋ nanî dini."
Afany Iŋênûm jio amaji ônnô owudo ꞌtô.
Ettê aarî buo fê îwôrô inyi ilotifor ôwôrê tôlô, ihuo noduo ôwôrôrî aarî Imido.
Atarîha nyia hônyê Iŋênûm.
Alitohi Iŋênûm tê eyyalara honyi Imido.
Anîa, îgîamatio nyia hônyê Iŋênûm êgêmîta haŋ ꞌdaŋ ta ahûan honyi hama.
Amîratio etoŋo îhaŋ jihoŋ ôlôŋ ꞌdaŋ.
Aŋiyei amolie ôrrîahat hoŋ nanî.
Oyyu duo efuo illet îbala.
Asayyo huno Ottuloi-epieres hunne etayirio nî oŋitek ꞌdaŋ!
Awak duo nî ijiara Ottuloi-epieres ôlô addi!
Ijiara êbalarî êbalîtî-duri hôhôî.
Ojio îyaŋ êllê etoŋo hôhôî îhaŋ, êttê ajiok îfaûna hôhôî.
Oŋuaî Okômô.
Iyaraî inyi îttalîa.
Ijiara êmôjôk jihonyi ihuania-ihuania.
Yesu, Hobu,Itamurou Okômô yô.
Ifaû hôhôî jio Ottuloi-epieres ana.
Hûmô ta awanan hôî iko hôhôî êllê etoŋo hôhôî hama buo fê êbaŋ.
Amen.
"Ara duo bu adaha nî tôttô idumele dial, abeŋ nî abaŋ ôbô arîŋ."
Afure 23:4
Tô berien, amanya nyia ôbô alaŋaru hibokuo jio ôbô namiji anna anya Otûŋê.
Amanya nyia buo fê ôbô olobuyaŋ hitobohi jio ôbô ônyîharî miji anna anya Imatarî.
Orrîahaî nyia Ibou iko Hitobok.
Itayîrû nyia Ibou jio amanyaî ohinehinehien hunno ôfîfîlî esiojin hosi îfôhôr Hôs tôlê.
Iwwotitaî nyia ohinehinehien hûa enyiahi abotie îhîŋa.
Ellê iwwoti, idiaharaî isi esiojin hosi hama many êsabit abotie.
Ajio Ibou jio Hitobok jio, "Awak efuo iwosuna eesio nyia hobeŋi awotoroi hûa ocohunie."
Abaŋ nyia Hitobok alêtên.
Atî tê ebuoyaŋa honyi, abeŋ îha alêtên.
Ta amotie honyi, afuoi Hitobok iko Ibou îmaji  ohinehinehien diyya.
Iwiwar nyia Ibou tô osiere buo Hitobok îlîhîta tê êhalû buo abaŋ.
Adôhî nyia isi tôttô dôŋê,  êttê ifuatan tôttô dial, attatî buo îdaharû tôttô faû.
Aŋuti nyia buo fê isi atua ôwôrê Hôs, êttê iko ꞌdaŋ îcûlana.
Hinyia afanyî isi diyya, igonyuni nyia isi esiojin ohinehinehien hûa ôyîhaî iyyani hutto hîdê dôŋê.
Ettê Ibou iŋerihina diyya êllê ifiriwa ꞌdaŋ.
Atî, ajio nyia muk jio Hitobok, nyio aniemuno nyia inyi bêbê bêbê ta adaha buo fê oniama.
Hinyia afany Ibou jio eesio ninyia ôbôlô ꞌtô bêbê, êttê irruhio nêrrê.
Ajio jio Hitobok, "Kûak, adak îhîdê ꞌyani ôŋîda ittunyu eesio anîa."
Ittulluo Hitobok adahîna îhîdê ꞌyani, êttê îdahan kai-kai.
Omîjak nyia Hitobok jio aremik inyi irrutuno tô hîdê ꞌyani.
Ilôŋôjîta Ibou êlîhîta Hitobok, êttê iwiwoŋita jio Hitobok ꞌtuar-ꞌtuar.
Hinyia attir Hitobok eesio nyia, êttê îtayîrûna egur wôtôrô.
Hobeŋi nyiadî awotoroi hûa iwwoti!
Ettê Hitobok îttûrûbîaha êttê iko ꞌdaŋ ikuahuno tô hîdê ꞌyani.
Buo fê ohinehine anîa tôsô ikuahuno iko eesio honyi.
Iluahino ohinehine anîa iko eesio ꞌdaŋ ihoruoŋ Hitobok.
Imûlûhak eesio Hitobok ꞌdaŋ mûlûk-mûlûk!
Attatî buo Ibou itterio êdalûtta hisio tô horuoŋ Hitobok.
Anîa, aŋorio awôtôrô Ibou ahûan ꞌdaŋ.
Jio amaji alîa, itterio Ibou afuho buo ôwôtô tê êhalû honyi ꞌtau-ꞌtau.
Aŋêr Ibou agum dôŋê, tôttô tua ôwôrê, êttê iŋut tôttô mur, attatî buo ijiŋana itua dial.
Buo awôtôrô fê tê êhalû tau-tau oŋoritaî inyi.
Itayîr Hitobok tô tua hisio, êttê îtayîrûna jio ayûr ediofo.
Atî, ayôhôjôk nyia eesio nyia ihoruoŋ honyi.
Jio amaji alîa, amîjak Hitobok jio abeŋ inyiak îsîrûna jihonyi îdîmarî itua ꞌtimore.
Alô atorowwok hisio honyi anîa îfaûtta inyi.
Aniemuno nyia Ibou bêbê bêbê buo fê ahûan ara ꞌdaŋ eŋoriti wôtôrô, êttê iko ꞌdaŋ ikuaharû ika amûrîŋ-mûriŋ hobeŋ afany îhaŋ.
Hinyia aŋatak jihonyi kai, êttê igonyuna jio aŋôrôk inyi awôtôrô êmînîha îhûan.
Jio aduri ꞌdaŋ hutto misihi Afîrîka.
Tô ôbô ôlôŋ, awon haniyoŋ ahouti, Ikuma, iko egigilita hûna.
Ettê ijiaran, "Alô nî îhûhûmana emuhita-hômôm jio êlûlûŋ watî hutto miji hôhôî hunno obeŋi ꞌtô owoni iko emuhita-hômôm."
Ajio nî, "Oyiji ôfîôrô hûnîa!
Ijiara êramak îyaŋ iko mônyê hôhôî alla afuonni isi îhaŋ!"
Hinyia afuonni monyoŋ iko îyaŋ îhaŋ, êttê hôhôî îramana ôfîôrô Ikuma hûnîa jihosi.
Ajio monyoŋ, "Oyiji ôfîôrô hûnîa, ŋarri hoŋ!"
Buo fê îyaŋ êttê iruk.
"Alô nî ifiyo ômûk aboŋojin jio êlûlûŋ ikelesia hôhôî hunne efuonni ihuhumuniere emuhita-hômôm.
Ijiara êfî Bêkê ôŋîda oluak ta arifio."
Tê ebotie hôlôŋ, îyaŋunei aŋoruo ikelesia afacanî boŋojin iko êpaddatî îhaŋ hôhôî.
Ihanak Ikuma ômûk aboŋojin iko êpaddatî itua putti, êttê idehina îkat-haji/îkahaji Bêkê, iko agagar ênnê îramak ꞌtô Bêkê jio ôŋîda inyi oluak ta arifio.
Itterio nyia Ikuma arifio emuhita-hômôm hûa buo nî iko Iruaŋi emijio.
Omîjak Ikuma arifio bêbê.
Arîfû nyia inyi emuhita-hômôm arriaî.
Ehên hôhôî iko Iruaŋi  emuhita-hômôm hûa jio, 1, 2, 3, 4, 5, attatî, 10, 20, 30, 40, 50, attatî buo 100!
Ihûhûmûnî nyia Ikuma iko Bêkê emuhita-hômôm hunno oremehini ꞌtô iboŋ êlûlûŋ miji ꞌdaŋ!
Eluak nyia buo fê hôhôî isi!
Omunoi nyia monyoŋ iko îyaŋ bêbê.
Tê ebotie hôlôŋ, abeŋi nyia monyoŋ iko îyaŋ ofuoi îgîamaî.
Iruhi nyia isi 'daŋ jio efuo isi îharana emuhita-hômôm hûnîa jio miji hunno obeŋi ꞌtô owoni iko emuhita-hômôm.
Asararû nyia Ikuma ayyani-hanî îyaŋ, êttê iŋorottia îhas watî.
Ajio îyaŋ, "Iyiuttatî amocio emuhita-hômôm hataî hûnîa oŋitek ꞌdaŋ."
Ihuania, alla alô fê Ikuma iwohuno aarî, êttê fê îrûmana aatî ꞌdaŋ iyyafatie emuhita-hômôm.
Irîsî nyia aatî ꞌdaŋ tô miji.
Gaa diyya, ifiyo îyaŋ, "Duri, êhan aŋaî êllê ettir ôbô arîŋ?"
Ajio Ikuma, "Efinia hôhôî ahas hôhôî ta aarî ika asebun!"
Ettê nî îfônîhîna, "Kuyya efufusok ayyani-hanî."
Asuhotok îyaŋ ŋûyûû, "Atî eyyafak anyio êllê êbabalarû allet?"
Ettê hôhôî ꞌdaŋ îtarraŋana, "Emuhita-hômôm hôhôî!"
1.
Ofinia ahas hôî ta aarî.
2.
Ofinia ahas hôî ta asebun.
3.
Ofinia many asêt-sêt 20 kuyya îhîana dêê tô 1-20.
4.
Ijôlû asebun addi ta aarî hunno olibori ꞌtô.
5.
Opôtô ahas ta abôŋô ônnô olibo ꞌtô.
6.
Anîa, alibori ahas hôî!
x
Tô ôbô, owoni nyia ômûk ôrrîahat arrîhaî.
Hattiri iko Anyalam.
Ilôfîôrô nyia Hattiri bêbê buo Anyalam obeŋ îlôfîôrô.
Ilôfîôrô nyia buo fê ŋoruo Anyalam.
Buo ŋoruo Hattiri obeŋ îlôfîôrô.
Tô ôbô nôlôŋ, îyabaî ôrrîahat hulia, ajio Hattiri jio Anyalam jio, "Ilôfîôrô ŋoruo hôî, buo iyye ibeŋ îlôfîôrô.
Obeŋ buo fê ŋoruo hoŋ îlôfîôrô, ara hôlô amanya ŋoruo hoŋ îsîrûna iko iyye."
Ifî Anyalam jio, "Anî iko iyye, ŋaî êllê îlôfîôtô ꞌtô bêbê?"
Attatî inyiak ijiaran, "Elôfîôrô nî ꞌdaŋ ihuo iyye."
Attatî Hattiri ijiaran, "Alla ara ihuonyia, efuo atî jio aŋotoni-hîram.
Oŋîda anî alô îfî iyye êfî abotie teyya."
Tô hosiere haŋotoni-hîram, îfî Hattiri Anyalam jio, "Araî elelefi tô hîdê idou ômûk ajia?
Owon ehiji fau jio ananî maji?
Itarraŋak jihoŋ êfîîta hulia, buo êllê ibeŋ iyye îttarraŋak jihoŋ ônnô ôbîs, aii nyio, êttê bu îttôbô aŋoruo hôhôî hûnîa."
Tô ôbô attarî, adak Anyalam îhîdê haji honyi, êttê itterio ehenio ilelefi.
"Nanyio ênnê îhanio iyye?"
Ifî ŋoruoi inyi.
Itarraŋak habî jio, "Ifî nanî ôrrîahata hoŋ jio asaî elelefi tô îhîdê idou ômûk ajia, buo fê îfî jio owon ehiji faû jio ananî maji.
Inyi ênnê eheniere nî anîa elelefi hûnîa."
"Hêhawwa, alô nî îramana iyye êtarraŋî êfîîta hûnîa," îtarraŋak ŋoruoi.
Ettê isiarana jio habî êdêê hîma.
Attatî ijiaran, "Ellê îfî isi iyye jio araî elelefi îhîdê idou ômûk ajia, ijiara jihosi jio araî ihuo êma hutto tua êdêê ana."
Ettê buo fê isiarana habî êtôî, attatî ijiaran, "Ellê îfî isi iyye jio owon ehiji faû jio ananî maji, oruhok êtôî ana îfaû êttê iyye îramana isi jio owon ehiji faû jio amaji ênnê iruhoniere iyye nyia êtôî.
Ellê îtarisaî isi, ijiara isi okiemi amaji nyia."
Afany Anyalam ike êsîŋîta ŋoruoi hûnîa ꞌdaŋ ꞌlur ihou.
Jio êfî êttêrî îtarraŋak inyi jio, "Osôhînî elelefi ihuo nêma hutto tua êdêê ana."
Jio êfî êtarrîhî, êttê iruhonia êtôî îfaû, attatî ijiaran, "Owon ehiji faû jio amaji anna aruhoniere nî anîa êtôî."
Illîllîha nyia aŋotoni-hîram bêbê, êttê îfî jio, "ŋaî îramak iyye ôfîôrô hûnîa?"
Itarraŋak Anyalam jio, "ŋoruo hoŋ."
Adulo aŋotoni-hîram efiyo, "Ilôfîôrô ŋoruo hôî bêbê, ijiara bu inyi owoni iko Hottiri êllê îlôfîôrô ꞌtô.
Ifuatta ôttôbôtî aŋoruo hataî hûnîa."
Ettê aŋotoni-hîram îramana isi nôlôŋ ônnô ofuattarîk isi îttôbôrî aŋoruo hosi.
Alô Anyalam îramana ŋoruoi jio, "Attênû nî êtarraŋîta îfîîta hûa ꞌdaŋ, atî ojio aŋotoni-hîram jio îlôfîôrô iyye bêbê, tanîa, ibeŋ iyye îsîrû îwanarî ikoŋ."
Itarraŋak ŋoruoi, "Hêhawwa, owoni buo fê êtabîsîta êram alîa jihoŋ."
Attuba nôlôŋ analattarî aŋotoni-hîram îtattobiere aŋoruo hûnîa.
Anîa, attatî ŋoruo Anyalam isiarana aŋotoni-hîram esiori anna ara ꞌtô ahifuoi.
Hinyia aŋa aŋotoni-hîram efuoi nyia, êttê igonyuna ahôhôrô ônnô ômûdî iko oofir ꞌdaŋ!
Ettê iŋuŋunihina jio, "ꞌAttattattatt, egonyu atî buo nî lûŋa, ôsîrû aŋôttê ana hôdê jio habî ôllô obeŋ ꞌtô alîa îlôfîôrô!"
Isiarak amuno hôî buo îlama.
Hênyîha bêbê.
Abak emo kuyya buo fê ayalak îlôgûlê hôî.
Hêtîsarrahî ahuru-ahûanyak hôî.
Itoŋôî hama jio aatî hunno ômûk êllê iŋuaî iyye iko Ottuloi-epieres.
Ottôhô asebun ika aarî Ottuloi-epieres.
Ofinia ahas hôî ga-ga-ga.
Ofinia ahas hôî many asêt-sêt 20.
Ifûanyaî tô ôgûlê hôî.
Ifûanyaî ta arrafu hôî.
Ifîfalie îfîfalio êfûanya.
Iyyafatie emuhi-hômôm ônnô olibo ꞌtô toloŋi.
Imuhok emo iko êêtûk hôî.
Hêtanyak amaji jio Ottuloi-epieres anîa îsarrahiniere.
Tô ôbô ôlôŋ, îfî Hitojo Hidduodduok jio, "Ana!
ta amanya hôî ꞌdaŋ, iruat iyye ôbô acîaŋ ta aŋettio?"
"Hobeŋ!
Atî, eruat nyia nî ôbô etojo."
Itarraŋak Hidduodduok buo abaŋ.
Ettê Hitojo îdala.
"Erraca atî motie!"
Arrôsôk Hitojo jio  Hidduodduok ta ajôrê.
Alô Hitojo îramana hutto haŋ hosi jio êrracîta isi iko Hidduodduok motie.
"Ai, Hitojo!
Idehi sôhô Hidduodduok dêê, anyalam," iloliahi hônyê.
Itarraŋak Hitojo jio, "Itayiriete ꞌdaŋ, ojio duo Hidduodduok jio eruat nyia inyi ôbô etojo.
Obîsî hûnîa?"
Ayyiyyoro Hidduodduok ahaŋ hosi.
Olô îramana hônyê jio inyiak fê Hitojo îttadduhio inyi.
Arrôsôk buo fê jihonyi jio ijiara isi êrraca motie.
Anîa, iwwahuni isi ꞌdaŋ jio ijiara isi efuo ilier ꞌdôr-ꞌdôr îhîkôî ônnô ofuoi Hitoji iko Hidduodduok îrracîtarî.
Ta amotie berien, iyyefi haŋ bô Hidduodduok eyyefi abotie.
Ettê ifuatan îdîma iŋerit diyya ꞌdôr-ꞌdôr.
Omîjanî isi jio êllê iruatuno Hitojo Hidduodduok, ôllô baka illilloŋo.
Attatî isi îmôŋûna jio alla alô illilloŋo, ijiara edduodduok ôbô ôllûhî ihosiere honyi, êttê iruk.
Anîa, ojio nyia motie itterie isi aŋettio tê îrîtî.
Tôsô Hitojo îŋîôrôn fîr-fîr-fîr, êttê îgalarû Hidduodduok.
Buo Hidduodduok êttê îjîfana.
Ojio gaa teyya, êttê îpal attua mîyaŋ.
Alô îdîma diyya.
Ninyia abeŋ Hitojo igonyu Hidduodduok, êttê iwotia.
Gaa diyya, illilloŋo jio, "Hidduoodduok!"
Ettê edduodduok ênnê îdîma ꞌtô ihosiere honyi îllûhîna ihiji-îkôî, êttê iruk jio, "Wûôô!"
Attûrûbîaha Hitojo.
Ettê ijiaran, "Hêê!"
Inyiak fê îŋîôrôn êttê îgalûrû edduodduok êtarrîhî anîa.
Buo edduodduok anîa fê tôsô îllûhîna itua mîyaŋ, êttê îdîma.
Ninyia ayûr êhalû Hitojo, inyiak fê iwotia.
Attatî inyiak illilloŋo jio, "Hidduoodduok!"
Buo ôbô edduodduok ôttô hosiere honyi fê ôllûhî ihiji-îkôî, êttê iruk, "Wûôô!"
Ihawwa Hitojo jio amaji alîa, êttê iluluhina jio, "Wululuu!"
Ettê inyiak fê îgalûna edduodduok anîa.
Buo anîa fê êttê îllûhîna itua miyaŋ, êttê îdîma.
Aniemuno Hitojo ta aŋêttio êttê iwwotia.
Anîa, inyiak fê illilloŋo Hidduodduok buo ayaruta, "Hidduoodduok!"
Buo ôbô edduodduok fê êttê iruk to hosiere honyi, "Wûôô!"
Jio amaji alîa, apulok Hitojo ayyo jio, "Iyaŋ yooi!"
Attatî îhûm îŋîôrôn, nyio îlîaha nyia esidi iŋerit.
Ettê fê îgalarû edduodduok anîa jio fîs-fîs.
Ninyia afany Hitojo îgêr icuŋi iŋerit diyya, êttê fê inyiak illilloŋo hobeŋ allaŋ esidi iŋerit.
Tôsô edduodduok ecuŋi iruk tê îgêr honyi jio, "Wûôô!"
Ettê iko ꞌdaŋ îrrûhana ahûan esidi iŋerit, êttê îllaŋan.
