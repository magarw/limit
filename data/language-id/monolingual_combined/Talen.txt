Nairobi teng zur la ne, ka kadem biih n da bah ba ya somma ka la'ah na be neŋa.
Ba da dieget dabehid wuo laa de'n a siem.
Daar dekɔ, ka burubehem nee, kpilemet ba song bim bim siega k aba ne dɔ ne uot.
Ba da la'a ha sa'at deng paa uuhet ne ba kat uot.
Magozwe n da a burubil ba poone.
Ɔn n da a ba burugbil.
Magozwe doareb da kpi ka o aa woma anu.
O da keng bee o ahab sane.
Buraagɔ ba'a da ka ne wa.
O da pu ter o diit somma.
O da ke ka o tomera toom kpe'ema.
Magozwe n daa ne toa o daong bee boeh o bo'ohug, o ahab daa ne ŋme o me.
On daa ne boeh yee o ku ke ka o keng sukuure, o ahab daa ne fiebu me ka yee, "E zug kpi me ta'a, ta'a ka nan nyang bameh siela."
Woma ata namehug poone, Magozwe da zo yi o ahab la ane me.
O da goat gbera yeng.
Yeng gbee da kpieme ka biihem beregu daa ne nameh me ka paa bundirug.
Saha siega ba daa ne gba ba me, daan sier ba n ŋme ba.
Ban daa ne be'et, ba ka ɔn nan wol ba.
Tigihug la daa ka ligiri zo'oge.
Ba daa ne sohere, bee ba kuohet rɔbanam ne kɔngkɔna.
Vom daa kpiem me, kadem biih tigihug sieba daa ne zab ne ba me ne ba fa ba fala teng la ne.
Daan sier ka Magozwe daa goat won sa'at boara ne, daa nye solma gbong korug, ka kɔ da'a.
O daa duuha da'at la bah ka zanŋ su o tapok ne.
Daar woo o nan yiihgbong la ma, won foora la.
O daa pu mi gbong biila la kaana.
Foora la daa aa solmet pa'an burubeg kakɔ n da zuona siem tuget alopelee.
Magozwe daa ne mara puteer zaahug yee o aa alopelee tuget.
Saha siega o daa ne teehet yee ɔn n ba be solmetro ne wa.
La daa aa oot dabeher, ka Magozwe daa za sour ne sohet.
Burasɔ daa keng paagu ka yee, "Tooma, man aa Thomas, m tomera kpala pɔrega wɔ, nneŋa e nan nyeet siel diit."
O daa pa'ala yir ka de a duo muolem, k aba pil de bunsab-paahug muolem.
"Man wool e nan keŋa neŋa nye diit di?"
o booha nwala.
Magozwe daa wol nit la, ka wol yir la ka yee, "Daan siere," ka bit keng.
Ŋmareh siega n daa ta'al la, kadem biihim daa ne nyeed Thomas ba sane sahawoo.
Odaa nɔŋ o toat teet nireb, ka pun sɔ ban daa gbeet yeng.
Thomas daa ne womehet nireb vom solma.
O daa era nimoo, mar gbaag'n meng, pu toat puohum bee ziemet sɔ.
Biih la sieba daa pi'il ken duo ne bun sab-paahug yir la ne ne ba die diit nen taŋ sunsɔk sa ha woo.
Magozwe daa zi'i kpenkpeng won o foora gbong la, ka Thomas tana zi'in kpi'el o.
"Solmet la pa'ana lane?"
Thomas buohug n la.
"La pa'ana burubsɔ n zuona siem tuget alopelee," Magozwe lebehug n la.
"Burubig'n la woore?"
Thomas buohug n la yaeh.
"Man pu mi'i.
M pu ta kaana," Magozwe lebeh baa lemm.
Ban daa kab zi la, Magozwe daa pi'il yet Thomas ovom yela.
O daa pa'ana o ahab n da a siem ne la'n daa taeh siem ka o da zo.
Thomas da womehet me dii, pu toat beregu, ka pu yet Magozwe on nan eng siem, amaa ka a kee womehet.
Saha siega ba daa ne kab diit me ka sohet yir la n pil bunsab-paahug la ne.
Magozwe n daa awoo wom piiga la, Thomas daa te o laa solmet gbong paalug.
Solmet la daa pa'ana puraa ne burubeg kakɔ n da zuona a bɔl ŋme'et ka daadam mi o. Thomas daa kaal solmet la me te o paa siem, ka daan sier ka o yee, "Man te'eh yee la paa e keng sukuu ne e bameh gboŋ kaalug.
Nyen te’eh ha wala?"
Thomas daa toa pa'al o yee on mi basiog ka biih nan nyang gbeet ka keen sukuu.
Magozwe daa te'ehera o zi'i paalegɔ ne ka le te'het sukuu kenne.
O ahab da yee o zug n kpi ka o ka nan keng sukuu, la pa'an a meŋera?
Ka lan leeaa o n be basiog k aba ŋme'et taaba wa?
Dabiem saa go.
"Daansier man goat yeng gberɔ sɔ," oputeer n la.
O daa toa o dabiemo te Thomas.
Biel, biel buraa la daa nyang ke ka la lig bii la yee vom tuon a somma on ya basiogɔ gaad waabe.
Magozwe sa'a loŋa dug siog n be yir n pil dilindiugmuolum.
On ne biih bayi n aaa kab dɔ.
Biih piiga n daa be yir den ne.
Ba daa bee ne Auntie Cissy ne o set, pa'ah ne baah sita, sakuo ne bo-korig.
Magozwe daa pi'il sukuur, la daa kpieme.
O daa mara bamehug pam nan eng.
Saha siega, o daa buat la o zang bah me.
Amaa o daa te'ehera alopelee tuget la ne bɔl ŋme'et la solma gbana la yela.
Awoo bam la, o daa pu zang bahe.
Magozwe daa zi'iyir den pil dilindiug muolum la dindong ne, kaan solmet gbong ka o die sukuur na.
Thomas daa tana zi'in o sane.
"Solmet la pa'ana lane?” Thomas buohug n la.
"Ko pa'ana burubeg sie n zuona a tikya siem,” Magozwe lebeh ya.
"Burubeg la woore?"
Thomas le baeh o.
"O wuor buona Magozwe," Magozwe lebeha ŋwala ka la moi.
Nɔbil ne sanguin aa zuat.
Ba kab ken ŋmera bɔɔl.
Nobil n gur gool!
Sanguin diya!
Nobil eng Sunguina.
Nobil vol Sanguin.
Nobil kyereg Sanguin ma.
"Soŋ mem mmaa!"
Sanguin kaahya.
Ba'a gba'a Nobil.
Sanguin pu le maha.
Nobil ɔg Sanguin bah na.
Sunguina zuya.
Nobibeh ne Sunguina aa dataah.
Man nɔŋa kaalug.
M yee n kaal tee ɔne?
M tɔu gbihiri.
M yee n kaal tee ɔne?
M ma ne m ma kpeem bee tuuma ne.
M yee n kaal tee ɔne?
M ba' ne m ba' kpeem bee tuuma ne.
M yee n kaal tee ɔne?
M nan kaal te mmeng.
Buraa n da be, da mar o baa kakɔla.
O da nɔŋ o baa gɔ me pam.
Ka da tomet me ka la ka saahe, ka da ne ken da'a ne da'at numet.
Ke'et ko'om buleg ne ka won siel woo yinne.
Daar dekɔ ka buraa la da eng siel somma poih baa la.
Ne ka'n sa'a sera te o la.
La da pie baa la suh pam ka ka da kpelem tomet somma.
Solemet rɔ aa kpeebeh bunkɔb baalug ne Daan yela.
Nwareg kan gaad la, Daan ne o tuum tomereb la daa tom me pam.
Nomsa, ɔn da a womer dekɔ la n da paa yiiga na.
Loor muolug-vuug n da mar o na.
O daa a baalega ka o suya sa’am.
La da bu ken ha ka Nomsa da lebeh o neng gbina.
O da pi'il diemet ne o bunkɔb taab la.
Daar dekɔ, ka mantoa'arug den kiin la sig ba bee zie la.
Wobug bii, kaw ba zang kuntum sableg pil o n da be mantoa-'arug la ne.
O daa buone Ndiwa.
Ndiwa o da mara dabeha anu.
Daan da mara kɔlemet tugun o.
Wuong dekɔ me, ka nitwoo da nee kuom ne, Ambia n da paana.
O daa Sankparoŋ.
Ambia da aa ŋmareh sinu, sowa'a lug la da ki ka o tareg me pam.
O nangur wa'ar la zug, Daan ne zag kɔlemet la me saazug ha tugun Ambia.
Ŋmareg kan gaad la, kpeebeh ban ta'al nyang waabe da aa Kobi, Kepi and Keji.
Gbeamer biihɔ daa aa bakoe ayi.
Daan ne o sungereb la nong bunkɔbet la waabe ha me, hale ne ban daamet la.
Nireb ban tomet bunkɔbet bibih zie la, tomet me ka la ka saahe.
Ba puteer aa dabeher sie biog kpeebeh la nan nyang wul bameng.
De Saha ka ba nan wuo ba bah woshag ne ha.
Palesa nŋwala.
O wuor la gbin aa puug o teng, Setswana antoa poone.
Beege darwoo, Palesa toat tera leemu tee yee.
"Leemu teega, tem te leemu berug-berug."
Palesa n ne ya sukuu, o ne toat tera mug yee.
"Muugo zuogen somma ka de kpii."
Palesa n dol mug puut zi'i, o ne yee.
"Puure, ya tuuma tuuma ne ya muolum soma wa."
O n be sukuune, Palesa ne toat tera tee bila yee.
"Teega, ke ka e yilla zuo yiem, ka te ne zi e ma'ahem ne kaalma."
Palesa ne toat teet fulenfuut o sukuune yee.
"Ya kpegem paa ka de ke ka nirvoa biega kpeet ya poone."
Palesa n ne yi sukuu paa yinne na, o ne kaaga leemu tee la.
"E leemu nan pu muoge?"
Palesa n ne bueh.
"Leemu la nan aa bun kaha," Palesa ne fabula ŋwala.
"M sa'an nan nyee beog," o ne yela nŋwala.
"Daansier e nan mar leem be'emer ne."
Wɔbog kokɔ n ya ne ko ŋu ko'om.
Kpenkpareh seyi n ya ne se ŋu ko'om.
Loleh seta ne ni'ih senaahe me n ya ne ba ŋu ko'om.
Impalas banu ne deeh sewoobe n ya ko'om la zi'i.
Kpenkpareh sewopoe n zuut ya ko'om la ne.
Kulɔya anii ne zimi awae n dugit ko'om la poone.
Gbeamer dekɔ n bo'om.
Ɔ me boat ne o ŋu me.
Ɔn n zuut gbeamer e?
Wɔbog kokɔ n ŋuut ko'om ne gbeame.
Saha siega de be, ka war da zien wuu pam.
Bunkɔbet da ɔb moot la za'a teng la ne.
Lenleog ma'a n da kpelem be te'kara la zug ha.
Daar dekɔ ka buu nye gbenbger ka o gat ka mar so'o.
Buu da soh die so'o la ne o ŋmaa lenleog la ɔb.
Gbengber da zang so'o la te buu.
O da ŋmaa lenleog la bah teng na, ɔb sa'ah o mar.
Buu da tam so'o la yela me fase.
Gbengber da lebna boeh buu so'o la yela, buu da ze o nan lebeh siem.
O da puter onbah ka basiogo.
Buu da won veehet tiiget buat so'o zi'i.
Ne zina Buu kpelem buat so'o la zi'i me.
Gbengber da yel Buu yee, "So'o la ka e boreg bah la, m mara kang diit, m nan ɔba nyen.
Ka ɔber e bim."
Lan taah ka Gbengber pu ke buu la hale ne zina.
Ka Buu me kpelem buat Gbengber so'o zi'i ne zina.
Man wuor boone Simo.
M mara zɔnam banaahe.
Ba wuya aa.
Zizo, Lele, Sisa ne Ayamda.
M zɔ zizo nɔŋa bɔɔl ŋme'e.
M zɔ Lele nɔŋa o dugit kuom.
M zɔ sisa nɔŋa o ɛt sua-sua diema.
M zɔ Ayanda nɔŋa o kaan gbana.
Man ne?
Man nɔŋa n ɛt yel siega za'a ka bam ɛt la.
M ŋmeet bɔɔl ne Zizo.
M duget kuom ne Lele.
M ɛt sua-sua ne Sisa.
Kemna, zɔ, nyen nɔŋa lane?
Kemna, ka te ŋme bɔɔl.
Kemna, ka te dug kuom.
Kemna, ka tee ng sua-sua.
Kemna, ka te la'am kaal gbana!
Hamisi heega sukuur la'a paalug.
O ba mar o keng da'a.
Hamisi nye ka burubeg sie ya kpare paal.
"Kpar bom la a soma," Hamisi yela ŋwala.
"Man nyeen kpar bom la taab n boat," Hamisi yela ŋwala.
"Wolma, o kuohiri kpar an be a akɔ.
M ba'a, da'am bukɔ te m," Hamisi yela ŋwala.
"Hamisi, la aa m da e sukuur la’at la," Ba' la lebeha nwala.
"Man laoh la ku paa kpar bom da'a!"
Ba' yela ŋwala.
Hamisi ba' wa sukuur la'at la ligiri.
La pak o me, ne on wa' ka o laoh la kpelem ka o die.
Lauh kpelemya nan da kpareb!
La aa Hamisi zug song daar!
Kpar bon ka o nan luoge?
Solemit n be saha zaa ya, ka bunpugeŋ daa be, k'o wuor boon Kalabushe.
Kalabushe daa nɔŋa antoa pam.
Kalabushe ma daa kpa'am mu me ne o bahem antoa ware ware, amaa Kalabushe daa bu wom te owa.
Daar dekɔ, ka Kalabushe bapɔk be'et.
O daa bee Kalabushe teng la buog ne ha.
O ne daa ka on’nan woloo wa.
Kalabushe ma daa bee tuuma  ne sia sia de daarem.
La daa eŋa zaano ma'aher tia tia ka o daa zang diit te Kalabushe ne o mar kenŋ te o bapɔk la n be'et la.
Kalabushe n daa ya'la o daa to'oha gbengber n zaŋ omeng lebeg ninvoo, buen Sinson.
Sinson daa buoho yee o zii lane.
Kalabushe daa lebeh yee, numet, gela, ne bi'ihim.
Kalabushe ma me daa deŋ yelo yee o de yel sɔ sɔ on zi siela.
Kalabushe le daa yel Sinson yee o bapɔk n be'et, ka o mar diit la ya ne o te o. Sinson kunkɔrma'ahem daa pi'il sigira on daa wom numet la yela la.
O daa zome ya'abe deŋ Kalabushe paa o bapɔk yir la.
O daa vol Kalabushe bapɔk la me ka zaŋ kuntum pil omeng.
"M bapɔk, laan ta'ah ka e toba kareg nwala zinala?"
Kalabushe buohug n la.
O bu wom o bapɔk kunkɔre.
Kalabushe da kee kpe o bapɔk dakir poone.
La daa enŋ oo laa liabga, ondaa nye ka sɔ pil kuntum buntetaog dɔ.
“M bapɔk, laan ta'ah ka e toba kareg nwala zinala?"
Kalabushe buohug n la.
Ka Sinson dɔ kuntum tentaog la poone ka lebeh o yee.
"M buat la m womee laa somma."
Ka Kalabushe le bueh yaeh.
"M bapɔk'ka, laan taeh ka e nini wa kareg n nwala zina."
Ka Sinson lebeh o yee, "Ka n nyanŋ nyee somma."
Kalabushe baahog waabe le bueh yee, "M bapɔk'ka, laan taeh ka e nuor kareg n nwala zina?"
Sinson daa lebeh yee, "Ka n nyang volee."
Sinson daa ak sig garug la zug na vol Kalabushe.
Kalabushe n daa a ɔn toat zuogre la zug, o daa kpelem toara n nwala Sinson pour ne ha.
O daa buohera buohog zuo zuo.
De baahog waabe ne,Sinson daa tareg ne Kalabushe bueh berog la ka daa ɔk o baih na.
Tengkpeng la dem n daa pana faa Kalabushe ne o bapɔk la baih.
Yi daan den Kalabushe daa bo le toar zuogre zuogre teer saam ma.
Saha siega n da be, ka na'ab da be buon Kayanja.
On ne o pua da kpera na'ab yir, ne ba puawoo Nabipɔk Apenyo.
Apenyo, ba puawoo la, da maih me ka la ka saahe, ka boraa woo da boat ne ba di o. Amaa Na'ab Kayanja da bora puasol la'at berogo.
Na'ab sɔme da kpeer pɔre ne Na'ab Kayanja yir la, ka o wuor da buon Na'ab Parengyong Aludah.
O wuor da buon 'parengyong' la laa o da ke ka o gilingiug la nireb zaa da dola on yel sier.
(Nyensɔ n da bu sa'e, o toohereme ne pang pieleg!)
Dumih ba'a n daa ko Na'ab Aluda po'a, la da bo keng ha, ka o da boat poa ne ole di.
Dezug na'ab buranyaaŋ, nengbina daanɔ, da paaga na'ab Kayanja sane ne o wol malem puasol malma ka di poa sarerɔ.
Ze'e ba bayi n'da sohet puasol la'at la yela, poasog Kakembo da womme.
Poasog Kakembo me da aa sɔ n pɔt ne Nabipɔk Apenyo.
Na'ab Aludah da sa'a yee o nan zang o marem la'at poreget te Na'ab Kayanja, pa'ah ne siirig, puasol la'at la poone.
Na'ab Aludah ne nabipɔk Apenyo poadir maahug la da aa ŋma'a ŋma'a.
Na'ab la da mi yee o poawoo la poo ko piee ne pote den laa.
La da kpelma bakoe ka poadir malung la nan paa, ka puasuog Kakembo da keng Apenyo sane.
"M Nabipoa sonŋa, e ba' ma'ah e set-eleg ne na'ab Aludah, ka la aa bakoe n gaad," Kakembo da yela n nwala.
La da get Nabipɔk Apenyo me ka yiiga o da ze un et omeng siem.
O da pana yel o puteer ne ha yee.
"M ku maan ɛl na'ab Aludah, buranyang kan la.
Aayi!
La aa m zo Kalam paa Trevor ka te wolee o nan enŋa wala."
Trevor da aa nabipɔk Apenyo gab.
Wuong kong, Apenyo da miih me yi na'ab la yir.
O ba la n da bang'n on ya basiog, o da nan eng sunsuya pam.
O da zoo nwala doh wosha'a gbanug ne, ne tengtuut ne, ne tah ne, ka pana bang paa Trevor sane.
O da paa o yir ka tareg me, ne kom, ne konwuut.
"Man suhbuorem, lan taeh ka e zo yi kateng wa'arɔ e maa wuong kong la?"
Trevor boeh nwala.
O da fiŋa koom te o ne o ŋu ka voeh tea.
Trevor da bu ŋmibi ka yee Apenyo mar o nuor.
"M suhbuorem nabipɔka, la n daame ya?"
Trevor n da bueh nwala.
Apenyo da voeh fiau ka toa ne ninboog yee, "M ba n boad ne o pereg'm ɛleh na'ab Aludah, bun kpeong daan.
Amaa man ku sa'a ɛl bun ware wɔ.
Trevor, man buad n'e ɛla nyen, n'e nonŋre za'a.
Ee, m sa'a namehug.
Man nonge la zug."
"Ka nabipɔka, man ka lan nan maal e yella, emeng mi yee man aa nong daan," Trevor da fabela nwala.
Apenyo da lebeh yee, "Man mi nwala, ka nye me ma aka man nan ɛl."
Ka o le tiih kee ka yee, "Ke ka te keng Kattega, aarouŋ daan la sane k'o mar te yak moar door.
Nwala la, te nan nyang zo ka m ba ko naan nye tee."
Nyaan ka Na'ab Kayanja da te'n bang yee Nabipɔk Apenyo boreg yi me.
O da taih o toon to.
Na'ab la ban guroo, o soja nam ne o toom tomereb la zaa da bɔ bo siog wuo ka dabo nye Nabipɔk Apenyo.
Ba da leb yel Na'ab la yee ba bo nye Nabipɔk Apenyo.
"la'n a ŋwala ya kpe'em woshag ne ne ya bɔ," Na'ab Kayanja taih ŋwala.
O suih da nyii me pam.
Nabipɔk Apenyo ne Trevor n zoor yiem yiem ya' moar la nuor ne la, saa me da ya kome nyalo.
Saa ne sanzeog n da pana damer kyen na.
Kattega aaroung da nɔ da me neŋa lora o aarouŋ, en a poadisaan demo n paa na.
Trevor da yel Kattega ne o zaŋ ba ya'k moar la.
Kattega za'ih me, o da yel yee ba yee sanze tenta'ar la n kyen na yiem yiem siem la bo nar ne ba kyeŋe.
Trevor da bo sa'e ka da pa'al lan ta'ih ka ba boad ne ba ya'k.
O pana zaŋ nuug tum o suuha ne yiih la'apielig ne o te Kategga.
Kattega n da te'n womb a soheg la ka da le nye la'apelig la ka ka maih siem la, o da zo ba nimbog ka da pana sa'a ne o zaŋ ba ya'k.
Hale ne sangon la n da a siem la.
Kattega da dareg aarouŋ la paa moar la gberoŋ ne kay el ba ne ba doma.
O pana da zaŋ o aar-puoih piil moan aarouŋ ya'.
Na'ab Kayanja ne Na'ab Aludah n da ten paa moar la gberoŋ ne la, ba da nye nirib ba ta' k aba be aarouŋ la ne.
Ba da baŋ yee buribig la ne bupuŋ la n'na da zoor ya'.
Sanze tenta'ar la da dam aarouŋ la me ka Kattega da kɔŋ guogre.
Naab Kayanja da taih yee, "Apenyo, mbelemere, lebena!
N saŋ daa hee ka ko dareg e ne Trevor tobere."
Amaa la den sa'am me.
Aarouŋ la da piblim me, kpa'a nirib ba ba ta' la woo baih kɔ tenta'ar la ne.
Ba woo daa'n kpil me.
Daan den zaŋre ya, sɔ woo Naab Kayanja teng-soolem la ne pana da dir bee o ɛl o'n boar sɔ.
Bon daan wo'o!
Noŋ daan wo'o!
Nitwoo mi yee wɔbet mara ŋɔ wa'a.
Amaa saha siega ha, wɔbeg ŋɔr da aa gelega ka karega woo ta-ared la be o nindaa sinsɔk.
Ba da dua wɔbeg bii.
O da nɔŋa o veehet won siel woo.
O da mar buohug me teet bunkɔbeg woo.
O da veehet won sankbarug me ka bueh yee.
"Lan n taeh ka e nanguor wa’a nwala?” o buohug n la.
O da veehet won emer me.
"Lan n taeh ka nyen iilɔ a siiliga?"
o bueh ɔ me.
O da veehet won Hippo me.
“La’n taeh ka e mar ninziehe?”.
O bueh ya.
O da veehet won baŋ, “Yam bah dira lane zaanuore?” O le bueh.
“Da man dueh duoh koŋ baaba!” O ma yela åwala.
Ka ken ka ba ho, zum o ninbia.
Yam daan gaog da lebeh kalam yel o yee, “Dolem paa moar ne.
N neŋ a e nan nye bah n diit siel”.
Wɔbeg bii da doh gaug keng moar ne.
O da liah moot la ne do moar la zug.
O da wol moar ko’om la ne.
O nye baŋ ya?
"Tooma."
Kuger n da dɔ pɔrega moar zug, puoho.
"Naa tooma."
Yel me, bah dira lane?
Wɔbeg bii da sa'a puohug ka le bueh nwala.
"Paagem pɔrega na ka m yel e," Kuger yela nwala.
Wɔbeg bii da kebel ko'om la ne.
La pu keng ha!
Kap!
Baŋ gi wɔbeg bii ŋɔr ne o nyina.
“Banŋ na zaŋee eŋ o zaanuor bii!” Gaog kyia ya ka ak kyen.
Wɔbeg bii da paa ziin o nɔb kara kpe'emazug ka dat.
Ka baŋ sin ka gi nur kang kang mar.
Wɔbeg bii ŋɔr paa dɔlegre, dɔlegre ka o te lu, Pupp.
Banŋ da miih kuom lane o suya da nyii ne ne o’n da guu o zaanuor dii la.
Wɔbeg bii ŋɔr geleg la pana dɔleg lebeg ŋɔ wa'ar.
O ŋɔr wa'arem zug ka o paaget teeh yella saazug ha.
O ŋɔr la pana va wa’a me ka o nan nyan kaih kuom giel o nyan’aŋ.
Da yi saŋ aŋ, wobed za’a wuo paa mara ŋɔr wa-a ka a soŋre ba.
Ndalo ŋwala.
Ndalo nɔŋa gbana kaalug.
Pendo ŋwala.
Pendo nɔŋa carrot ɔbeg.
Ndalo n keemet Pendo on'ne yi sukuure paa na.
Ɔn n tuamer o ne kɔmaaheg.
Ba' n teet Pendo ki.
Ɔn n peet Pendo daar woo.
Pendo mara bi'ihim berigu.
Ba' kuohere Pendo bi'ihim.
Ndalo nyura bi'ih yal daar woo.
O ne yee, "Ne e maalug, Pendo!"
Mondli ne Mbali daa bee teng poone ne ba ba'.
Ba daa gura sukuur bahag saha.
La daa ka bahag la ma'a, ka ba da kyeng ne ba kaaga ba ma kpeem.
O daa bee pura sie n pɔr ne moar tenta'ar.
Mondli ne Mbali neng n daa kpeng aa saha daa paa ya ne ba le kyeng kaa ba ma kpeem.
Wuong kong, ba daa siah ba ta poat ka maah bameng ne ba lorig sour kyeng o teng la ne.
Ba daa kong guom me ka ya toara ba bahag la wuong kong za'a.
Lan daa kaheg, beege asusubaa, ba daa duu ba ba' luor ne ba keng tengla ne.
Ba luor la daa gaad zoya me, ne bunkɔbel ne pu'at.
La daa bo kyen ha ka biih la daa'n tareg ka guom daa zie ba.
Mondli ne Mbali ba' n daa nee ba, ban daa paa tengla poone la.
Nobuntu, ba ma kpeem la daa dɔ'ɔ song ne voohit tee gbinne.
Nobuntu da die ba saan o yir la ne, wa'ad tiigit o dug ne ka yeen yeela ne pupielim.
O yaah la me daa mar la'at yi teng poone na ne ba te o ne pupielim.
Mondli daa yee.
"Woogum man teeb la yiiga," ka Mbali me yee.
"Aa yi man teeb yiiga."
Nobuntu n daa wuo ba teeb la baeh la o daa ka'a ka somet bah o yaah la.
Ka Mondli ne Mbali pana daa yi yeng ne ba diem.
Nobuntu ne o dawoo la daa toa ba mabiiret yela halle zang paaget laha ba ya saha.
Wuong n daa zib la, Mondli ne Mbali daa leba yir ne ne ba di.
Ba daa nan po bo di baahi ka guom daa zie ba.
Lan daa kaheg la, biih la ba' daa leba teng poone ka bah ba ne Nobuntu.
Mondli ne Mbali daa soŋa ba ma kpeem yir ne tuuma.
Ba daa kiŋa koleg ne daad ne.
Ba daa pi'iha gela nueh vaeh ne ka pi'ih tiya samana ne.
Dabeher siel beege, Mondli daa mava o ma kpeem nigi yi ne o keem.
Ba daa tu u kpe'e sɔ pɔg ne.
Pɔɔgdaan la daa eŋa sunsuya.
Odaa vumeh yee o nan geng nigi la, ban daa ɔp o boan la zug.
Dabeher den n daa gaad la, Mondli daa buleke ka nigi la kpe yela nee.
Dabeher siel ya'ah, biih la daa doha Nobuntu keng da'a ne.
O daa mara pak koohet zivaat, sikiri ne ki'ib.
Mbali daa nɔŋa o pa'an la'at la da'ali ligiri Mondli.
Bahag saha la pana daa ba’aheri wɔ.
Biih la pana daa aa ba leb sukuur tengpoone.
Nobuntu daa te Mondli zupib'eg ka te Mbali uot kpareb.
O daa laeh badia gur ba lebeg.
Ba ba' daa tana ne o zang ba kul, ka ba daa bu boad legba.
Biih la daa belemra Nobuntu ne o doh ba leb tengpoone.
Ka o daa la yee, "M ba koregme ne m be tengpoone.
Amaa m nan be kpala ka gur ya ya bahag saha yaeh."
Man tikya nwala.
O wuor buona Akinyi.
O nong te pam.
Tikya Akinyi pa'an te laa antoa biila.
O pa'a te la vuut biila.
Man nan nyang yel vuut biila: a, e, i, o, u.
Tikya Akinyi pa'an te laa muolug bɔker.
Man mi bun ziog, bun duog, bun sableg, bun paahug, bun siog.
Guom saha, Tikya Akinyi yeena nan-nan-do teet te ka te gbihet.
Ateni daar woo buraah kpeemnam solma ka o yet te.
Atalata daar woo bunpoeh kpeemnam solma ka o yet te.
Alariba daar woo o pa'an te laa saal n doot bunsiel ya kateh.
Laamiih daar woo o pa'an te laa kueh yela solma.
Ka Azuma daar woo tam meng n solmet solma teet taaba.
Tam Tikya n gaad Tikyanam waabe tengɔugɔne!
Man n zoona, man bɔɔt ne na'awoo Tikya Akinyi.
Saha siega n da be, ka Nyamani teng poone, ka buraa da be boon Kiundu.
O da nonga diit pam.
O da nonga numet ɔbeg gaad za'a.
Daar dekɔ, ka teng la na'ab da bool o teng la nirib za'a ne ba ta o dawoo puadir na.
Kiundu da wom ka sieba toat sɔmi puadir porega Katumbi teng poone.
"Puadiya bayi daan yene!"
Kiundu puteer nwala.
"La aa m keng puadiya la waabe," Kiundu da yel omeng laa nwala.
"M nan keng Katumbi yiiga, ka leb Nyamani na."
Kiundu da deng ihig me beege Keng Katumbi teng.
O da paaya ka ban duat diit la kpelem duat me.
"M nan leb Nyamani ka le te ta kpala na," Kiundu da looga den.
Kiundu da leb Nyamani ne puteer yee o nan nye numet ɔb.
Kom n pana da mar o. Amaa o da paa ka nirib la kpelem beneŋa duar me.
"Man daa bah Katumbi k aba pi’il duat me," o da te'eha nwala.
"Nwala diit la pana be'eya."
Den zug, Kiundu da leba Katumbi.
Kom n pana da wom o.
Kiundu da te paaget Katumbi ka nirib la ba'ah ya.
Saam n pana da mar ba piine teeb teet set la ne o pua la.
Kiundu da pu mar o piine teeb nan tee.
Ɔn da bora o di ma'a.
La da eng Kiundu laa suhsaug, on da pu paa diit di la.
O da kong ka yee o yak Nyamani teng la ne.
Kom ne tareh n da wom o, ka o kong ka ken biel-biel.
O da wom yee doot ka'at.
Kiundu da lig me.
O da pu paa numet ɔb puadiya ayi n poone.
On da nee la, oda diega koo-koo kɔpi bil poone!
Kiundu da leb kul yine ne kom.
Nentaŋ-pɔk n da yee o kaa o tɔu, nambuo.
Tɔu-Nambuo bee luar dekɔ sangbonŋɔ ne ha.
"M nan leb yiem na," Nentaŋ da yel sangbana la nwala.
Nentaŋ n da gaad baeh la, zoya la da zaŋa bob-pieleh bob.
Sanziug da mara genga'am ne teeh.
Ka teeh da eng sunsuya.
Ba loba ba vaat zii woo.
Sangbonŋɔ da nuomet me.
O da aa zimm.
Sangbana suya da pu piege.
Ba da ŋma'a kaaheg.
Nentam da sig me pam.
Tengzugɔ da simit me ko'om ne.
Saha kang, sangbonŋ la luar denaha, Nentaŋ da maahet ne o baih o tɔo me.
O da gi nam buo kappi ka keeh o ka leb yinne.
Sangbonŋɔ suh da pie me, Nentaŋ n da lebeg bunsab-paahug la.
Zoya da ya'a ba muolem dilindeog la'at somma la.
San ziug da bee go'om ne.
Teeh da teega ba yila ka la'at moi.
Sangbana suh da pieme, ban da le nye Nentaŋ-pɔk la.
Ba da yi ha ne ba diem me.
Tebula pam n da bul yi tenŋɔ ne na ne ba yee, "La a wala."
Tengbonŋɔ da pileg me.
Nentaŋ-Pɔk da neege O meng zi'i woo.
"M da pu yee m nan leb naa," o da yela nwala ne la'at.
Zu'o aa bun dumerug.
O nɔŋa da'at zii.
Be bina faung, tampuar zug ne diit zug.
O yira da'at zii ken ya' ne na.
Laben te diit ne ka da'at be.
Ɔn di di'da'at, o po'o nan dum.
Zu'o aa ɔn pu mah yem.
Saha siega n da be ka na'ab da mar o paawoo ka o maih ka saahe, be na'ab yir tentar la ne.
Wɔbeg da mar o yir ka de be luar dekɔ pɔr ne na'ab yir Gomatiog me yir da bee luar denaha la.
Saha kang la, war n da zien teng la za'a.
Na'ab la da zaŋa puteer, buol o yir-kpe' n nam la bayi la o yir.
Na'ab da yel wɔbeg ne Gomatiog yee, "M bɔra ɔn nan nyang nɔ teŋɔ ne nɔba ka ko’om yina."
O da deŋ nuor yee ɔn nyang, ɔn nan di o puawoo la.
Gomatiog da pun bu teehet den ne, aa o da pɔheg me.
Wɔbug suh da pie me, aa ɔn da kareg me ka le mar paŋ.
Ka Wɔbug da die paalug, ya gbim teŋɔ nɔɔ.
Huuhug da doya pam, a maa bah ware, ko'om foi.
O da kpelem nɔra nwalam halle ka ko'om da te pɔr yii na, ka o da ba tareg me zuo.
Koŋ ka zaŋ te Gomatiog ne ɔ me wale wol.
Gomatiog me da pi'il teŋɔ nɔɔ.
La da pu wuuge ka ko'om yi na.
Nireb da pu sa'a seraa!
Den zug na'ab la da zaŋ o puawoo la tee Gomatiog.
Wɔbug da kula ne sunsuya!
Saha siega n da be, ka pakur da be ken baalam baalem.
Ka la ka saahe.
La aa kateŋ n zaa gee bee nentaŋ n tɔɔ.
O da kɔŋ ka paaga o zɔ niiŋ, kpenkpama daan ne o soŋ o.
Pakur da mar daniem, ka tɔ, o mag o nyɔvor wol, ka saha la ba keng me.
Ba da loreg suor somma, bayi m gor taaba kang, kang saazug ha.
Ken ka tɔat ne pipielim.
Ba da mara nwala kpe'et sangbana ne ha.
Dabiem paa da gba'a Pakur ka o pi'il  gbe'er.
O da tam Niiŋ n da pa'al o yel siega la me.
Pakur n da zuamet siem la zug, Niiŋ da pu ta mar omenga ka m zɔ Pakur da faah lu tah zug na bomenne.
Pakur da lu teng na ŋma kaaheg buat soŋer.
Tah la n da be nneŋa la da sa'am o neng soŋ la me.
O neng da sah me ka nwala zug ka paa da ŋma me yera, yera.
Amaa Niiŋ da paa o sane ne o soŋ o.
