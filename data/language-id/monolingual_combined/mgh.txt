Manyaa
Metto
Makutha
Iyuunu
Nthuukwa
Ikhakaaca
Matata
Myoono
Ikookuno
Muru
Luka 10:25-37Nananoru, ahonwa ntaphuleli mmoca o malamulo, aaphavela untteha Yesu ni ahoolumaca eeraka: Mwalimu, kipankekeni wo wiira kiphwanye ukumi woohimala?
Vano Yesu ahomwaakhula eeraka: Yantikhiye isiyani mmalamuloni mmo?Untaphulelaka cani?
Ule ahaakhula eeraka: Waafente Apwiya Nluku aa, ni nrimaa wothene, ni irooho aa yothene, ni ikuru caa cothene ni ankhili aa othene; ni unfente nkhunanaa toko cineefentaa umwaneene.
Vano Yesu ahoolumaca eeraka: Uhaakhula ratta, wapanke ciicammo ni unaahala ukhala nkumi.
Nanso ule aphavelaka wiivirelaca, ahonkoha tho Yesu eeraka: Nkhunanaka tipani?
Yesu ahopwaherera wuulumaca eeraka:
Nlopwana mmoca aakhuma uYerusalemu aarwa uYeriko, ahokhumeleliya na anannyatha.
Yahontuphelaca, yahonrulaca coowara cawe, yahomwaattakaca nuunhiya nari mmekho.
Woohipica wene phaavirawe mayasataka mmoca yeeyo iphiro iyo, umoona wawe ahonsereka.
Woolikanaca wene ahovira nLevi mmoca nenno nipuro nno, umoona wawe nuuyo ahonsereka.
Vano nSamariya mmoca aari ni ikwaha awe, ahomphwanya, umoona wawe ahomoonela uthunku.
Ahomwaattamerya ni ahorapiha makhwatta ale ni makhura ni iviinyu, nuutthukaca.
Ahompakhira mpuuruni mwawe ni ahonrwana inupa yoomakiya ni ahontafiti.
Usa waya ahokumiha micurukhu miili coparatha, ni ahonvaha mwaneene inupa yaamakiya ile eeraka: Untafiti ula nlopwana ula, yakhala tho itthu inhalaa urihakaca yoopwaha ula ncurukhu ula, mi kimmooliva katuruwaka.
Yesu ahonkoha eeraka: Vano wo yaala ooraru ala, tipani nomoonaa ukhala nkhunanawe nlopwana aatupheliye na anannyatha ule?
Vano, ntaphuleli o malamulo ahomwaakhula eeraka: Yooyo moonenle uthunku uyo.
Paahi, Yesu ahomwiirela: Ni we urweke wapankeke ciicammo.
Saara haana ikalawa imoca.
Ikalawa iyo yuulupale.
Uyo ri nikhopela nikhwawe no mooloko.
Athiyana ahowaaca umoolokoni.
Nthiyana mmoca haana ipasiya imoca yo mihokorokho.
Nkina haana mwalakhu mmoca.
Nkina uyo haana ipuri imoca.
Ni nkina uyo tho haana ipuri piili.
Ayo anonkoha Saara, yiiracaka: Ninhala uphiya cani hi nikhopela nikhwawe no mooloko?
Saara naakhula, eeraka: Nkelaceke nkalawani mwaka!
Wahoolo alopwana ahowa.
Nlopwana mmoca haana ihopa.
Nkina uyo haana ipaasikeeri.
Nkina uyo tho haana icaakho imoca yo nakhuwo.
Ni nkina uyo tho ciicammo haana icaakho piili co nakhuwo.
Ayo anonkoha Saara, yiiraka: Ninhala uphiya cani hi nikhopela nikhwawe no mooloko?
Saara naakhula, eeraka: Nkelaceke nkalawani mwaka!
Inama cihowa umoolokoni.
Nnyo cinonkoha Saara, ciiraka: Ninhala uphiya cani nikhopela nikhwawe no mooloko?
Saara naakhula, eeraka: Nkeleke nkalawani mwaka!
Inama cinkela nkalawani.
Mwalapwa nokela nkalawani.
Paakha nokela nkalawani.
Khole nokela nkalawani.
Hukula nokela nkalawani.
Khapa nokela nkalawani.
Naahe nokela nkalawani.
Itthepo ihowa umoolokoni.
Iyo inonkoha, yiiraka: Kinhala uphiya cani mi nikhopela nikhwawe no mooloko?
Saara naakhula, eeraka: Ukeleke nkalawani mwaka.
Itthepo inaakela nkalawani.
Ikalawa iyo inaacara maasi.
Ikalawa iyo iri yankaani.
Khaniwo nipuro noowanela.
Saara neera: Nkaareerihe ukati vakaani.
Kimpacera waacisa toko athiyana.
Wahoolo kowaaciseke alopwana.
Wiimaleloni, kimmookusa inama nnyo.
Itthepo ineera: Mi kinrwa mwentta vathi.
Inenele iyoiri vayi?
Ikhoropa iyoiri vayi?
Nikhule nnoniri vayi?
Mwaanuni uyori vayi?
Nikuttukutthu nnoniri vayi?
Paakha uyori vayi?
Ilakhu iyoiri vayi?
Mwalapwa uyori vayi?
Ikuluwe iyoiri vayi?
Ipuri iyoiri vayi?
Luka 18:1-8Nkwaha mmoca Yesu ahaattonkela eetthuci awe nlikanihero nimoca, aathoonyiheraka ifayita yoovekela woohitomwa ukati wothene, eeraka:Isittatti imoca ahaawo hukhumu mmoca ahaamoova Nluku, ni khaariwo tho ntthu aanlemelihaawe.
Ciicammo yeeyo isittatti iyo ahaawo naankhwele mmoca aarweesa unkasarela hukhumu ule, eeraka: Nkuulumele wosariya nlattu aka, kontha kihookoseriya.
Ule ahokhala mahuku menci akhottaka.
Nanso wahoolo ahoopuwela veekhaawe eeraka: Mi akimmova Nluku, ni khaawo ntthu nonlemelihaaka.
Nanso cinkeettelela aya ala athiyana ala, kinawoolumela nlattu aya uyo, wiira ahikinyoonyihe.
Vano Apwiya yaheera: Mwiiwe yuulumacilyaawe hukhumu oohiloka uyo.
Nluku khanhala waavaha isariya ale yaathanlilyaawe, anonlapela uhiyu ni uthana hata yoonaka upica waakhuliya?
Kinoohimeryani wiira naahala woolumela wosariya nlattu aya uyo woohipica.
Kaahiki wanhalaawe uwa Mwanawe Pinatamu, naahala waaphwanya atthu owaamini vathi va?
Miitho
Manyaru
Malaku
Iphula
Warorini
Miino
Nlimi
Marama
Makhwikwi
Ikharari
Myaakha civinre, wahaawo nkupitti mmoca wonama conyaka.
Caholakela upanka isikuhuulu yuulupale waculu mwaako.
Nnyo caholattulana inama conyaka paahi.
Vano ikuluwe imoca weewilyaaya yuuluminyaka isikuhuulu iyo yahoopuwela, yiiraka: Mi akirina inyaka.
Kinhala wiira cani?
Usa waya, iyo yahoopuwela nruku, yiiraka: Kinaarwa wiiceeserera mmuru, inyaka kipharelelihaka ni nimula.
Cihokhala!
Ikuluwe yaheecoonela ukhala ncuwelaci venci cinene utthuniheriya waya ukela wasikuhuuluni.
Itafaawuti yaariwo tho, isikuhuulu iyo yaapankiya wancuwani.
Vano upacera waya uviha ncuwa, nimula nno nahopacera utothwa ni inyaka nnyo cahopacera umora.
Inama conyaka nnyo cahorusiya.
Caankohana ciiraka: Tupani ule oohinyaka ule?
Wile cani vaa?
Vano mwene onama nnyo aholamula, eeraka: Nvare ila ikuluwe ila ni nvonyere vathi.
Ni vaavale, inama cothene ceewiilyaya moolumo a mwene, cahopanka ciicammo.
Yahovariya ikuluwe iyo nuuvonyeriya vathi.
Ikuluwe yoohuva!
Umorela waya vathi, yaheehunyeriha mpitthi uyo.
Mpitthi uyo uhokhala woophataala.
Umalelaciya waya nteko aya uyo, inama nnyo cahoturuwela cothene usikuhuuluni.
Nnyo caholya ni caheena uhiyu wothene.
Vano mwene uyo ahokhala ootteeliya.
Phimaana, nhikhale ootikhina moonaka uphataala wo mpitthi wokuluwe.
Phiryaaya ciicammo mpaka khalayi.
Athumwanihu nri wirimu,
ncina ninyu nittakattifihiye.
Umwene enyu uwe.
Utthuna winyu upankyee, vathi vaa toko wirimu.
Nnivahe ilelo yolya ehu.
Nnilevelele coottheka cihu
toko cinaalevelelehu annitthekela.
Nhinihiye mwa coothepya,
nanso nnoopole mwa coonanara.
Kontha wa winyu uri umwene, ikuru ni nttittimiho mahuku othene.
Ameni.
Mateus 6:9-13
Ula phi Neema.
Neema naattoottha.
Neema nottoottha isaaya.
Neema nottoottha ni nluuci.
Nanso nluuci nno nihomala.
Vano Neema nophavela uthuma nluuci.
Nophavela ncurukhu woothumela nluuci.
Vano uyo nokoophwanya vayi ncurukhu?
Neema noona mwiri.
Mwiri uyo uri wakhiviru.
Mwiri uyo uhaana mihokorokho.
Mihokorokho nnyo ari mapaphayi.
Mapaphayi ayo ari oociva.
Neema haana nthale.
Neema naatonnya ni naattottela mapaphayi.
Neema hophiya upacari.
Uyo hophiya upacari ni mapaphayi.
Uyo nopheela uthumiha mapaphayi.
Mmoone nlopwana.
Nlopwana uyo naathuma nipaphayi nimoca.
Uyo naanvaha Neema ncurukhu.
Neema notumiha mapaphayi menci.
Uyo norwa uthuma nluuci ni ncurukhu.
Upacari uyo noona inika.
Uyo khanthuma inika nnyo.
Upacari uyo noona ilimawu.
Uyo khanthuma ilimawu nnyo.
Upacari uyo noona icekeceeke.
Uyo khanthuma icekeceeke iyo.
Upacari uyo noona iphaawu.
Uyo khanthuma iphaawu.
Neema nomoona nlopwana.
Nlopwana uyo nothumiha nluuci.
Neema nothuma nluuci.
Neema haana nluuci.
Neema ri ootteeliya.
Uyo nokoomaliha uttottha isaaya ni nluuci.
Ipuri, mwalapwa, ni imope waari umpwana venci cinene.
Nihuku nimoca, yahokhumaca wamoca arwaaka uweettakacani nkaaroni.
Waaphiyacilyaya nipuro naaleehaninye, soofeeru uyo aholepela uliviya.
Vano imope yaholiva mphantte aya.
Mwalapwa uyo ahovaha ncurukhu woopwaha waahiminye, kontha khaarina ituruka.
Vano soofeeru ukati waaphavelaawe ukumiha ituruka wiira anvahe mwalapwa, ipuri yahokhuma itthawaka woohiliva.
Soofeeru uyo ahoviruwa venci.
Ahokhuma woohinvaha ituruka mwalapwa uyo.
Phimaana, mpaka ileelo vaa, mwalapwa naatthawelela ikaaro nnyo awehaka nhina mmo wiira amoonanane soofeeru nonlokihaawe ituruka.
Ipuri yeewaka irumaka ikaaro inaatthawa.
Iyo inawoova utthukiya nlattu woohinliva soofeeru.
Vano imope khinoova yoonaka iwaaka ikaaro.
Imope inaattupulaniha iparapaara woohoova kontha inaacuwela wiira iholiva mphantte aya.
Luka 11:1-10Nihuku nimoca Yesu ahorwa nipuro uvekela; namalihileene, mwiitthuci mmoca ahomwiirela: Pwiya, uniitthucihe mananna oovekela, toko Yohani weetthucihilyawe eetthuci awe.
Ule aheerelaca:
Woovekela vaa, mwiireke:Paapa, ncina ninyu nittakattifihiye; umwene enyu uwe.
Nnivahe ilelo yolya ehu yo khula nihuku.
Nnilevelele coottheka cihu, toko cinaalevelelehu annitthekela; ni nhinihiye nittehiyaka.
Yesu aheerela tho:Tipani wa nyu rina mpwanaawe, nomwaavya uhiyu iriyari ni amwiirelaka: Mpwana, ukaasimihe mikatthe miraru kontha hoowa nletto aka uwaani, ni akirina itthu yommaha.
Mpwana, ukaasimihe mikatthe miraru kontha hoowa nletto aka uwaani, ni akirina itthu yommaha.
Ni mpwanaawe ule naamwakhula nari mpaani eeraka: Uhikinyakule.
Nkhora kihotthyaa, mi na asaana aka nihorupa.
Akinlamuliya wunwa wiira kuuvahe.
Kinoohimeryani wiira, pooti uhunwa nlattu wookhala mpwanaawe, nanso aahala wunwela wiira hinnyakule, mpaka unvaha cothene caaphavelawe.
Phimaana, mi kinawuhimeryani wiira: Nlepeleke, nnaavahiya; mwaavyeke, nnaaphwanya; mwaatteke nkhora ni nnaahuleliya.
Maana ule nolepela nawaakhela, ule naavya naaphwanya ni ule naatta nkhora naahuleliya.
Luka 8:5-15Yesu ahaahimyacera nna nlikanihero nna eeraka:Mayowaala ahorwaa umwaca ipyo awe.
Amwacakoono, ipyo ikina yahomorela nceresere iphiro ni yahonyakelaciya, ni yaholyaaca asaanuni.
Ipyo ikina yahomorela wamakhorokoconi ni umelawaya yahooma, nlattu wo makhorokoco.
Ikina iyo yahomorela wamiiwani, ni yahonnuwa wamoca ni miiwa nnye, mpaka umiiriya.
Ikina iyo yahomorela nipuro niri itthaya yomaana; ni umela waya yaheema wo khula ipyo mihokorokho iminya.
Wuulumaca wawe commo, ahokhuwela eeraka: Ule rina manyaru owiiwa, eeweke.
Eetthuci awe yahonkoha, yiiraka: Nlikaniheroni nenna?
Yesu ahaakhula eeraka: Nyu nhovahiya ucuwela isiiri coomwene wa Nluku, nanso akina anhimyaceriya ni malikanihero, wiira awehakoono ahoone, ni yiiwakoono ahiiweehe.
Ila phi itthu inhimyaya nlikanihero: Ipyo iyo, niri nuulumo na Nluku.
Ile yaamorenle nceresere iphiro, pha ale aneewa.
Wahoolo naawa sotwani ukumiha wanrimani waya nuulumo niiwilyaya nno, wiira ahikupali yoopwaaka.
Ile imorenle wamakhorokoconi, pha ale aneewa nuulumo, yaakhelaka wootteeliya, nanso ukhala wiira khaarina mitithari, ankupali ukati vakaani, ni waphiyaka ukati woottehattehiya, anaahiya.
Ile imorenle wamiiwani pha ale yiiwile nuulumo na Nluku, nanso yeettaka intthunaaya, ahomiriya ni misankiho, ni mihakhu, ni ucivaciviya wo mwiirutthuni.
Vano mihokorokho caya nnyo khacinttokottha.
Ipyo imorenle nipuro niri itthaya yomaana, pha ale yiiwile nuulumo na Nluku asunkaka ni nrima wooreera ni womaana ni anawiima nhokorokho nuukhalela nthiti.
