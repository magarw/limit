Mune muganga unthani, kwaiya nekamurumbwana kadoko  kaizwi Bhule.
Bhule wainga asingadakariri kufunda kana kuboura hako bhuku.
Wainga nenungo dzaidhanisa maningi.
Bhule waiba mare yamai ake eyienda kootenga masuwiti.
Kunyazwi vayifisha pakahwara zvakadini, Bhule wayiipenya kuguma ayiwona.
Aguta masuwiti ayana, waizoenda kootamba nevangani vake.
Ngekuhamba kwemukuwo, Bhule wakatozoema zvekuenda kuchikora.
Waipedza zuwa reshe ari kootamba.
Waizopetuka pamuzi kubanze kwasviba.
Misarinya yeshe iyi yaipanda mwoyo wamai vake.
Mai vaBhule vakabhuya kune mwamuna wavo veiti, "Mukororo wedu uri kuhlupha panapa.
Andiqabangi kuti kuchikora uchayenda inini.
Uri kundibirazve mare yangu".
Baba vaBhule vakadaira veiti, "Kuti musabirwa fishai mareyo mubhuku.
Anditi aadi kufunda mabhuku saka mareyo aatomboiwoni"
Zuwa rakateera rakhona Bhule wakapenya mare yamai ake.
Wakaningire peshe peshe ochootama.
Wakazoqabanga zvekoopenya mare yemasuwiti kumusika.
Baba ake vakawona kwainga kwooendwa ndiBhule vakati, "Mukororo wangu ndinoziya kuri uri kuenda kootsvakei kumusika.
Hwirira mumphatso uningire mare mumabhuku.
Unoiwona irimwo"
Bhule wakavhunduka ngezvakabhuyiwa ndibaba.
Wakapetuka mumphatso ochooningire mare mumabhuku muya, ochooiwona irimwo.
Zuwa rakateera wakaningirazve mumabhuku muya asi aana chakawonamwo.
Wakaenda kuna baba ake echiganya eida kuzwa kuti ngendaa yeyi mumabhuku mwainga musina mare?
Baba vakamupingura ngemubvunzo veiti, "Mukororo wangu, unoda ere kuwona mare yekutenga masuwiti akawanda?"
Bhule wakadakara akati, "eyana baba".
Baba vakati, "Chinasa kundiyayeya mwanangu.
Ukafunde mabhuku ako nekuyenda kuchikora nguwa yeshe uchawona mubhadharo wazvo.
Mabhuku achakupe mare yakawanda""Uuuum kuyerenga kunorwadza baba.
Mabhuku anondinyangadza maningi" wakadaira Bhule.
Baba vakamboti nyararei kwekamukuwo.
Vakaqabanga njira yekumudetshera ndiyona.
Vakazoti kuna Bhule, "Chiuya tiyerenge teshe.
Ndoda kukukhombidza ufumi hwuri mumabhuku".
Abebe waifunde mwaka wake wekuqaya kuchikora.
Baba vake vainga murimi.
Gore rinthani, baba vaAbebe vakasima mphunga mumunda mwavo.
Abebe waienda kumunda koodetshera baba ake zuwa rega rega abve kuchikora.
Padhuze nemunda wemphunga paiya nepaitambirwa bhora.
Hurumbwana hurongomuna hweChiYungu hwakauya kootambe bhora masikati anthani Abebe painga eirumbirirana neshiri.
Hurumbwana hwakaamba mutambo wavo.
Bhora rakakhabwa rikaenda koowira mumunda wemphunga
Bhora rakauraya zvirimwa.
Karumbwana kamweni kakarumba kootora bhora, kochoowedzera kuuraya zvirimwa.
Hwakaangira kutamba bhora.
Bhora rochoendazve mumunda muya rochooangira kuuraya mphunga.
Hurumbwana hwakaangirawo kurumba hweindotora bhora mumunda hweiuraya mphunga.
Abebe nababa vake vakawedzera kunyangadzwa ngekuurawa kwaiitwa chirimwa chavo
Baba vaAbebe vakati, "Mukororo, shandisa zvawakafunda kuchikora.
Vabhuyire vaeme kukhabira bhora mumunda mwedu!"
Pamukuwo uwowo Abebe wainga afunda maara eChiYungu anoti A, B, C, D, E, F.
Abebe waida kuganyira hurumbwana uhu.
Asi wainga asingaziyi magama eChiYungu.
Bhora rakangenaze mumunda.
Kamurumbwana kamweni kakarumbazve keiri teera mumunda muyana.
Abebe wakarumba akananga kamurumbwana kaya eimurudza boko rake.
Wakatanga kuganya.
Wakadaidzira ngesimba eiti, "A, B, C, D, E, F!"
Wakaphindazve katatu, "A, B, C, D, E, F!"
Kamurumbwana keChiYungu akazozi kungenawo mumunda muya.
Vangani vako vakarambawo vakaema vakaningira Abebe.
Vakareketana ngeChiYungu vochoonyemwerera.
Vakazwisisa kuti Abebe waizama kuti kudini.
Vakati, "Ooo, wakangwara nekushinga mukororo wangu!"
Vakazwa kukhanya nekudada ndiye.
Nayewo Abebe wakashamiswa nekudakara.
Wakatama neche kureketa.
Baba vaAbebe vakamukhuzeya kuti afunde ngesimba kuchikora nekuti aenderere mberi nekutaticha abva kuchikora.
Abebe wakazofunda mireketo mitatu akanasa kuikona kwemenemene.
Wakazoita munyori  nemukhomuchiri wepadera yaambho.
Mbuya vaThabo vari kuuya koovhakacha.
Peshe pavanovhakacha vanouya nemichero yemushango, makhebe kana mahlobo veihina Thabo.
Hino Thabo unodawo kuvahina chipo chakaseja yaampho.
Chipo chebhuku chinganaka asi kuti mbuya vanokona kurifunda ere?
"Ngativanasirire bhegi rebhuluu rakabaagwinya", Thabo unoqabanga einyemwerera.
Mai vanotora jira ravakatenga kuchitoro voripetenura votanga kucheka.
Vanoqaya kucheka nthiyi mbiri dzakafara nekukura.
Voteera doko mbiri dzinthani kuti riningirike zvakati mborhyoo.
Thabo unomapetera pamwe nenthiyi mbiri huru.
Unoramba akaningira mai veiita phetenizve.
Vanocheka pashi paro kuita tambo mbiri dzakareba.
Izvi zvinoita kuti bhegi ribaanase kugwinya.
Thabo unopeta machira mai veinasirisa muemero wawo.
Vanozochekazve machira marongomunaakafara nekureba.
Mairi achasonwa kuita rimwe.
Izvi zvinowedzera kugwinya kwebhegi.
Vanotora muchhini wavo wekusona.
Vanobatanidza zveshe zvavacheka veisona bhegi rambuya.
Vapedza vanorihina kuna Thabo.
Thabo unonyemwerera eiti, "Ndinobonga mai ngebhegi rambuya rebhuluu!"
Mumuganga medu munogara muisa unozwi Ngungunyana.
Ngungunyana une chimangowe chinozwi Matsapindi.
Ngungunyana unosiya musuwo wakavhurika paanoenda kumushando.
Matsapindi unogarira pamusuwo eirinda mphatso.
Matsapindi unothyithyidzira imbwa yepachigarisano chake kana ikaguma padhuze.
Imbwa iya inotiza yeihwirira sure kwayabva.
Chigarisano chikada kuguma pamusuwo, Matsapindi unobudisa mazino nendwara eitoda kuvhanga nekuruma.
Chigarisano chinopetuka cheirumba.
Kana oozwa nzara, Matsapindi unombonya musuwo.
Matsapindi unorhya chikhafu chake.
Apedza unothomukira pachihlayo otofodora hope eiridza n'ono.
Panopetuka Ngungunyana kanyi, Matsapindi unodamura omuashira eidakara.
Ngungunyana naMatsapindi vanogara pashi veifunda phepha renthau.
Bhuku rineri rinokukumidzwa kune vana vadoko vemuAfrica
Bizo rangu ndinozwi Purutanai.
Ndine makore gumi ekubarwa.
Ndinogara nemukunda wangu, Yayeyai, une makore gumi nematatu.
Tinogara neabereki nekamunun'una kangu Reyai nembwa yedu Bhingo.
Kubva payakaguma, coronavirus yakaphindura maponere edu.
Coronavirus chiro chidoko maningi asi chinobaarwarisa zvemene mene.
Munthu weshe unokona kurwara ndiyo.
Ndinonyangadzwa maningi ngekuti andichaendi kootamba nevangani vangu.
Reyai unonyangadzwawo kuti aachakoni kugumbatirana nevangani  vakewo.
Yayeyai unochemawo kuti aachakoni kupa kana kupuwawo hwumafuta hwekununisa muromo ngendombi dzinthani
Mai vedu vanoita mushando wekusuka nekutsvaira kuchibhedhlera.
Babawo vanotengesa miriwo nemichero kuzvitoro.
Pavanobuda zuwa rega rega kuende kumushando Yayeyai ndiye unosara ari mukuwane pamuzi.
Chigarisano chedu ndimbuya vachembera maningi vane chirwere chemwoyo.
Ngendaa yecoronavirus inothyisa kuvanthu vechikuru, apana unotenderwa kukhwedera padhuze navo mukuwo wetinawo unowu.
Atidi kuti vabatwe ngecorona.
Mai vabva kumushando vanoenda koovaona nekuvapa michero.
Vanobeka michero pamusiwo ngekuti avatenderwi kungena mukati memphatso munambuya.
Mangwanani ega ega, Yayeyai unochera mvura pamugodhi.
Ngokuti vamweni avagqoki zvekumbonyesa muromo nemiro, Yayeyai unoshandisa dhuku kuzvimbonya.
Yayeyai unogezera nyara dzake kanyi.
Mai vanoobeka zvimushonga zvekuuraya coronavirus munyara dzedu.
Madeekoni ega ega, mai vanokarakadzira veiti:"Gqokai zviputiriso zvemuromo nemiro peshe peshe.
Shambai nyara kwekamukuwo kakati rebei.
Mbonyai miromo nemiro dzenyu mweikotshora".
"Tazvizwa eya mai!"
Tinopingura.
1.
Shambai nyara ngemvura.
2.
Shandisai sipho kushambe nyara.
3.
Erengai kugume makumi mairi meishamba nyara.
4.
Sukurudzai nyara ngemvura.
5.
Omesai nyara dzenyu ngethaura.
6.
Kana madaro chiziyai kuti nyara dzenyu dzachena.
...............
Makore ekudhaya maningi kwakanasirwa nyere yekukhaba bhora.
Pazvakazikanwa kuti kune nyere yebhora vanthu vakatakana maningi veiida veshe.
Pakatorwiwa hondo hurutu vanthu nenyika dzeshe veipenya pane nyere iyana.
Nyere yainga yarashika.
Makore mazhinjitu akadarika pasina waiziya kuti iri paini.
Kwaizwi yaizoonekwazve kana kwabarwa mukhabi mukuru webhora.
Pasina mukuwo wakareba pakazobarwa kamurumbwana kaizwi Nyasha.
Nyasha kakabarirwa mumphuri yakaromboka.
Baba vaNyasha vakatamika kacho kadoko.
Vasati vatamika vakakahina nyere iyana yaipenywa pashi reshe.
Pakuamba Nyasha akana zvakakatomboziya.
Kaitoti nyere iyi aina mushando weinawo.
Pakakazokura kuita jaha, Nyasha kakaqaya kukhabawo bhora nevangani vako.
Kaishamiswa ngekunyunya nekumwisa kwakaiita vangani vako mubhora.
Apapo ndipo pakakazonyumwa kuti nyere iyana yaiya nesimba pakukhaba bhora.
Kakazotoqabanga kuti kaishandise kuita mare ndiyo.
Kaizobourira mai ako chitoro.
Kaizofundisazve hunun'una nehukunda hwako chikora.
Kazonasa kukura Nyasha kakatozoita mukhabi mukuru webhora.
Vanthu vamweni vakagqina ngekuti Nyasha amunthupi ngemakhabire ake ebhora.
Vamweni vaiti mudzimu vamweni vakati ingirosi.
Kuguma nanyamashi apana unoriyarwa Nyasha mukhabi mukuru webhora pashi reshe.
Kwaiyepo nezimombo redede zigurutu.
Raiya nekundhla huru yairiteera mukuwo weshe.
Zidede iri raiya neudzvinyiriri husingabhuyiki.
Asi kundhla iyi yaingawo nematede amweni ane mituru yakakurawo.
Izvi zvaiita kuti matede amweni ahlupheke kuziya wekuyayeya.
Zuwa rimweni makudo airiteera akati, "Mambo mungaita ekudini kuti tiite gwinyiso rekuti ndimwi muri kutituma?"
Zidede riya rikati, "Mwakona zvibochwa zvangu, ndichagqoka mucheka mumusoro mwangu.
Mweshe munofanirwa kuyayeya zvendinobhuya mwazwa," Makudo eshe akabonga
Dede rimweni rakasunga mucheka mumusoro mwerekuhlupha riya.
Rakati, "Kuqaya nyamashi, chiro cheshe chendinonge ndaronza munochiita mwazwa.
Andidi unophungeya."
Raiti rikathomuka amweni aithomukawo, rikagara pashi amweni ogarawo.
Raiti rikachwereredza amweni aichwereredzawo.
Ngekuhamba kwakaita mukuwo mucheka uyana wakaqaya kushinya mbichana mbichana.
Rarwadziwa zidede riya rakagara pashi rochoobata musoro ngenyara rikati, "Mucheka uwu ubaari kundirwadza."
Makudo amweni eshe akagara pashi ochoobatawo misoro ngenyara.
Akatiwo, "Mucheka uwu ubaari kundirwadza."
Zidede riya rakaganya, "Haiwa!, ndiri kubhuyisa pheya!"
Amweni oochotiwo, "Haiwa!, ndiri kubhuyisa pheya"Rakaibongomora mphere, "Maiwee, ito iyi iri kundiuraya!"
Amweni akatiwo, "Maiwee, ito iyi iri kundiuraya."
Zidede riya rakazvichinywa rikazvigira pashi.
Amweni akariteedzera akazvirigirawo pashi.
Rakaqaya kubinyauka binyauka rikawira mumawere.
Amweni akabinyaukawo akawirawo mumawere
Zidede riya rakazofa ngezvironda zvekuwa.
Makudo amweni eshe akakuwara asi akapona
