Mà kaynə la wu tsen ə le bè dìʼ a mbi tò nə̀ mò a.
A a ghə kə̀ʼə̀ to a nə mò.
Be gaʼa to nə mò.
Nyɨŋsə kətʉ wen sə be diʼ to nə shomsə.
Wìʼ a ashɨ wen diʼ to nə aghomə, ətiʼitiʼi ə wen ə be diʼ to nə vwomə.
Wìʼ a ghə chəʼə to a nə mò.
Iʼ a ghə zì ghə ne no gho a ma zì ma ne.
Wìʼ a ghə ko zì ghə ne kənyʉ̀ a ma ko zì ma ne.
Mà bè lyè fà shi no tsèm la ma yen.
Ma bè dyʉ̀ te a kəshi a viʼi zhʉ̀tə tsu, ə bè lye tə fa kù kò mà lù yen.
Ma lye li nkaʼsə kò mà lù yen.
No te fəshinə̀ fə kò.
Mà ko yèn  kənfʉsə ə kom no kəshi.
A diʼ to mo a tì mbyi a shyə̀!
Wutsen ə ko be dìʼ a nə mò!
A ko diʼ to mò.
No tebe nkayntə wù ə ko yen la wutsen ə ko be diʼ a nə wu?
A ndiʼ a loʼ ə tsenəghə, wàyn ə wulɨm ə tsen ə ndìʼ tsu a zhiʼi wenə ndìʼ Abula.
Ghə̀ nko kòŋə dzàŋ ko bòʼtə  ŋwàʼlə̀ ə wen.
Ghə ndìʼ zhɨkədyàŋ be kiʼi ntsìnə̀ ə byɨ.
Abula ə ntsoŋə əko ə lì wen zenə mbòŋmboŋ tsu.
Ko lì wen ə nlyòmtə̀ əko ə wen tebe fe Abula a kəŋə ə lyɨ̀.
A ne ndiʼ a zhʉ a ghə lo li ə mbòŋmboŋ ə wen ə mwètə, ghə mu sə demə wenə viʼi  ndoŋsə wen.
Tò a kənsɨŋ kəzhʉ Abula nyɨŋ ŋwàʼlə̀.
Ghə sə dʉ̀ faŋə to kəbèŋ ghə dem fa tsu ali, ghə bè bwenə pfwo to a mpfwomə.
Lì wen ne yèn kənyʉ̀ ken kə, kə mù sə zhuŋsə wen.
Lì  Abula mu gàʼ a lɨm ə wen la, "Wàyn ə wùlɨm yowù ghèn ə myə̀ʼsə li ə ntsìnə̀ ə byɨ.
Ma ko bè yen la wàyn ə yowù ghèn ə be dyʉ̀ a ngə̀ŋ ə ŋwàʼlə̀.
Ghə be tsoŋə əko ə ghomə."
Ghə mù gàʼ a wì ə wen la, "Wù be ne sə nkəŋ ə be lyòmtə ə ko wù ə boʼo təfʉ tə ŋwàʼlə̀ ə lyòmtə a yì a tin.
Ando ghə ə ko nə mbòʼo ŋwàʼlə̀ lì, kò ko na yi bè a dyʉ̀ a kəshi."
Tʉʼ ə ne làyn, Abula mu kəŋ ə ko ə lì wen.
Ghə shòʼ əshi no ətsèm ko ghə ə yenli kəfo.
Tìʼ ə wen ə ne ə nyen kəshi a Abula a dyʉ̀.
Ghə mu gàʼ a wen la, "Wàyn ə ghom ma kɨ li kənyʉ̀ a wù ə dyʉ̀ ə nè a woŋ.
Bwenə ə kwen a ngə̀ŋ luwen ə lye əko fa tì vəŋwàʼlə̀."
Kənyʉ̀ a kì cho Abula, ali ghə bo kwen ə kəŋ fa tin ə vəŋwàʼlə̀.
Ghə kəŋ ə mù ə yen əko yi a li ə wen ə lyomtə̀ lì.
Kətsi kətsenkə ghə be sə kəŋə fa wen a tin vəŋwàʼlə̀ ko ghə be yen kəfo.
Ghə mu ədyʉ̀ əbem a tìʼ əwen la a dìʼ byiʼi gho a ko kə be dìʼ a wen a ti vəŋwàʼlə̀ lo.
Tìʼ ə wen chəʼ ə bem a wen la, "Wàyn ə ghoŋ wù kəŋə ə kìʼi ə ko no ghoʼo a jì a wù zì wù zen ə Mbòŋbòŋ to kədɨŋ?"
Abula bwensə la, "Bʉba wù be bèmə̀ bèmə̀ a?"
Tìʼ ə wen mu gàʼ a wen la, "Zhʉtə mo no kàyn a wàyn ə ghom.
ə ndyʉ̀ a ngə̀ŋ ə ŋwàʼlə̀ be dzaŋə vəŋwàʼlə̀ ə vyə.
Biʼi wù zìʼì ŋwàʼlə̀ ghə a gyàmtə wù.
Kə a zhwèsə akwoŋ."
Abula bwesə gàʼ a tìʼ ə wen la, "Bʉba wu kɨ la ədzaŋ ŋwàʼlə̀ a dìʼ no kənyʉ̀ kəto kə lo?
Ŋwàʼlə̀ ə zhuŋsə."
Tìʼ Abula chiʼ to akùʼ ə laʼtə no lə̀.
Ghə mu kwòʼtə̀ jì a ghə zì ghə gyàmtə̀ wàyn ə wen fa tsu.
Ghə mu gàʼ a Abula la, "Yowu dzaŋ a kənyʉ̀ kəmù.ʼ Ma a gyàmtə̀ ə wù ə wù yen əse a ghə diʼ a tin ə və ŋwàʼlə̀."
Kətsi kətsen li və Aku pfè.
Ə ne mpfe ə me ə ndzàŋ vəwenə la, "Abena, Ajua, Akwasi fozhɨvə ə bi li!
No ndo vi nə kəkaŋ kəwen."
Li ə vəwenə ə sə ku no ndo ghə be we ə nbasə ə wen nə nyàm a yi a kwi.
Ghə ə mu gàʼ a vəwenə la, "Ghəŋ dyʉ̀ ŋwʉʼmə a nse ə zhɨ."
Aku lye kəbay kəwen nə mbàsə̀ ə wen nə nyàm ə wen ə kyemə ə dyʉ̀ nə kəkaŋ kəwen a nse ə mu sə səʼtə.
Liwen bem a wen la, "Aku wù fʉ a gho?"
Aku baymə nə di.
Ghə be kyemə ə dyʉ̀ nə wenə ə nyəŋmə ədyʉ̀ a nse.
A ndo li vəwenə ə nkəŋ la kə Aku be a dì, ghə mu dzàŋ la, "Abena, Ajua, Akwasi, no ndo zàŋsə ə vì nə mbasə ə wen!"
Vəwenə vì li vəwenə mu gàʼ a Aku la, "Shisə no nyàm a wu koŋə no fa kəkaŋ kəko na kì."
Aku mu nyɨmlə.
Ghə be soŋsə kəndoŋ kəwen a kəkaŋ ə "Akwasi kwoʼtə la nyàm əwen ə ghoʼo."
Ghə be sòŋsə̀ kəndòŋ a kəkaŋ ə Ajua kwoʼtə la ghə wen ə ghoʼo.
Be moʼo əshi a kəkaŋ ə Abena ə yen la nyàm ə wen ə yi ndìʼ ghə ghoʼo.
Ghə mu gàʼ a li wen la, "Ma kəŋə nyàm ə Abena."
Li vəwenə mu gàʼ Abena là, "Ku nyàm ə wù a Aku əshi ghə wen."
Tinə Abena ə nfwili ali ando ghə nko kòŋə əto kətʉ fa liwen, ghə mu ku nyàm ə wen a Aku to ku.
Aku mu gàʼ la, "Nyàm ghen ə fwomə."
Ə mu ŋwʉʼmə a kəkɨ ə mu sə zhɨ saŋlə.
Pim!
Pim!
Wù baʼlə milik mə nzhʉ̀ mə toŋ ə soŋ fa kəbəŋ.
Ghə ə nyiŋə no akwi fənkwen fə ghoʼo fə ali fə kiʼ tò fəsoŋtə la nyɨŋ.
Andiʼ ali mu Aku ə nkoŋə milik mə nzhʉ̀ mə.
Li vəwenə mu gaʼa la, "Abena ku kəmbò ə komkə a mò.
Ma kəŋə ə zen milik mə nzhʉ̀ mə a ghəŋ no vətsèm."
Abena mu vì nə̀ kəmbò na kì.
Li ə vəwenə mu gàʼ a wù milik mə nzhʉ̀ mə la, "Ku vəkà."
Ghə loʼ əko ə yi ə mu gətə a vəwenə no vətsèm.
Aku mu taŋtə, "Mùʼ, bò, taʼ , kà."
Ə mu be lye ghə wen milik mə nzhʉ̀ mə ə yen la ghə ntyətə.
Ə lye ghə Akwasi ghə tyətə chò ghə wen.
Ghə be soŋsə kəndòŋ a ə lye ghə Ajua ə yen la ghə ntyətə chò no ghə vəwenə vətsèm.
Kənyʉ̀ ə kyi kə mù bòŋ a wen.
Ghə̀ mù nàyn la, "Ə yom ghoʼo chò no ghə viʼ vətsèm."
Ghə mu be kwoʼtə la yi ko təmə lye ghə Abena.
Ghə boʼsə ə lye ghə Abena ə mu boʼo chʉ wen ə dì.
I vəwenə mù bèm a wen la, "A dìʼ gho a Aku?"
Aku mu dì ə dyʉ̀ to nə mbì ə kyemə ə wen ə wen a nse.
Li vəwenə mu sə diʼ ko ghə be lu saŋlə̀ byiʼi a ghə nko kòŋ la Aku ə ndì.
Li vəwenə mu gàʼ a Abena la, "Sensen ku yə a Aku əshi ghə wen."
Tinə a Abena fwi, ali ando ghə nko koŋ ə to kətʉ fa li wen, ghə be ku to ku.
Ghə mu sə myɨmlə ando ghə nlye kəmpfi kə milik mə nzhʉ̀ mə.
Aku mu dèm la, "Mmmmm!
ə gàʼ la milik mə nzhʉ̀ mə ghen ə mu boŋə."
Ghə boʼo əchʉ ə wen ə mu lɨm.
Ghə bè bvʉtə kəblə ə zɨmə ə bè chʉ milik a mì fa wenə achʉ̀ .
Lì wen bè bèm ''La adìʼ gho?''
Ghə dì gàʼ la milik mə nzhʉ̀ men mə ə lwì.
Li vəwenə mu shi milik mə nzhʉ̀ mə na yì ə mwòm.
Ando ghə mwomə ghə kàs əkəʼ əwen ə gàʼ la, "Woghèn dìʼ alə mu ghə byif li."
A zhʉ a ghèn lì vəwenə mu gàʼ a wen la.
"Nkɨ a Aku, luwèn lə wù zì ko wu be a kiʼi milik mə nzhʉ̀ mə kədyàŋ.
A wu yen li luwèn la kəmbàŋbàŋ kə ko bòŋ?"
No əzhʉ ko a ma kəŋə ə fʉ fa ngə̀ŋ ma mu wye ə ndyə̀ əchʉ̀.
Ə ndyə̀ əchʉ̀ ə gyamtə mò la kə ma a kiʼi əkwaʼa.
Ghə be gyàmtə̀ la kə ma a ku ə kwaʼa a wìʼ.
Ma sə shʉ̀ avu ə ghomə nə kəki kə bènə̀ mu a zhʉ a ma kəŋ ə dyʉ̀ a kəshi nə azhʉ a ma bwenə li ə mpfwo.
A zhʉ a ma kəŋə toŋtə wundòŋ ə ghom, yes ə toŋtə to nə nges a koŋ.
Tiʼi tiʼi ghom nkwaʼa no nanto.
Ə mù dyʉ̀ a ngə̀ŋ kəfʉ̀.
Tiʼ ə yes mu sə dzaŋə tò məntsi ntsèm andi kɨ la ghə diʼ a le lo.
A ndìʼ a li mu tìʼ ə tìʼ ə yes ə ndìʼ to minbu sə fəŋ ə kwaʼa.
Ghə mu be ne nto.
Ali lə̀mə ghom wùlɨm mu zìtə sə kesə ə mù gà la, "Kəndòŋ komkə zafə.''
Lemə li wen mu gaʼ la, "Wu ə nkəŋ ə kesə wù ə gɨ̀m ə ngesə ə kwoŋ ə wù ə kesə tsu."
Be gisə gàʼ a wen la, "Ə wye ndyə chʉ̀ wù.
Ku kəzaʼ fa viʼi be nyəŋ tò wù a kukwen."
Alì ləmə̀ ghom wùlɨm mù sə nyəŋ tò a wen a kukwen be dzàŋ ŋwàʼlə̀.
Ngɛs ə wàyn ə wùwì ətsɛn ə̀ ndìʔ a əlɔʔ.
Kətsi kətsɛn kə jɨ̀ŋ zafə wɛn.
Ghə̀ kwòʔ jì a ghə̀ a kiʔə kəfo ə zhɨ.
Ghə̀ bùm wùlɨm ətsɛn ghə̀ bə̀m a wɛn, "alɛ a wàyn ə wùwì?
A nè ghɔ̀ wù jʉ̀ʔə̀ a?"
Wàyn ə wùwì ayì bwìnsə̀ la "jɨ̀ŋ ə zafə mò."
Wùlɨm ayì kusə nshinsə a wàyn ə wùwì ayì.
Ghə̀ gàʔ a wɛn la ghə̀ djʉ ə̀ tsɔ̀ŋ əfozhɨvə fa gə̀ ətsɛn.
wàyn ə wùwì ayì nkó tɨmə̀ tsɔ̀ŋ fa chʉʔ a və mbwi wɛn.
Wàyn ə wùwì ayì lù sə̀ zàŋsə djʉ a gə̀ ayì.
Ghə̀ sə mbɔʔsə djʉ a gə̀ ayì ə̀ lyèsə̀ jì a ghə̀ zì ghə̀ tsɔŋ fa tsu.
Ghə̀ zì sə̀ zhɨmə ndzàŋ:Mà vì ə tsɔ̀ŋ əfozhɨvə ə-fo-zhɨ-və,Mà jèʔə̀ tà ndzì-ndzì.
Viʔi zhʉ ndzàŋ ə wàyn ə wùwì ayì fa kəghaf, ghə̀ zhɨm ə vi kwɛn a gə̀ ayì.
Kənyʉ kə ndzàŋ akyì kə cho viʔi və bə̀m a wɛn la, "Wù lù fa fɛ?, Wù kəŋə ghɔ̀?, Wù zhɨmə ndzàŋ byìghɔ̀?"
Wàyn ə wùwì ayì gàʔ à və̀wenə la jɨ̀ŋ ə zafə yì, və̀wenə ku əfozhɨvə a wɛn.
Ghə̀ zhɨ ə mè və shəʔtə a wɛn la ətsɔŋ ə ko bɔ̀ŋ.
Gwʉsə wɛn sə zhisə nɔʔə nànto.
əchʉ əngəŋ ə wɛn tɛmsə nɔʔə nànto.
əkwɛn ə wɛn tɛmsə nɔʔə nànto.
basəkù ə wɛn tɛmsə nɔʔə nànto.
Wìʔ a yɛ̀n ə njə̀fə̀ nɔʔə nànto.
Ghə̀ shìtə̀ nɔʔə əlò shɨ̀ ə jə̀fə ghə.
Ghə̀ shìtə̀ nɔʔə əchʉ əngəŋ ə jə̀fə ghə.
Ghə̀ shìtə̀ nɔʔə əkwɛn ə jə̀fə ghə.
Ghə̀ zɛn nɔʔə basekù jə̀fə.
Ghə̀ nyʉʔmə ta kəkɨ kə jə̀fə kə.
Ghə̀ djʉ̀ sə̀ tsi a mpfi kù tsɛghə.
Ghə̀ ntsi a mbyi ngwʉ̀sə ta kədɨ̀ŋ.
A vwondyə no təloʼ tə tsèm a tyi təloʼtə  viʼ və fenə və.
Zhiʼi ə ghomə diʼ Duma, ma diʼ ə ngʉ̀ʼsə ə wum.
Ma tsi yo lemə ghom Zinhle ə wàyn ə wuwì a ghə diʼ ngʉ̀ʼsə jʉ̀sə̀ taʼ a wum.
Yes ə tsi yo və Mama nə Baba nə Wandile ə lemə ə yes ə tyetə nə bʉ ə yes a zhiʼi wen ə dì̀ʼ Bhubesi.
No fa kətsi a kwaʼa korona ghənə ə nvì, jì a yes ə ntsi fatsu ə kwitəli.
Mbùm a ghə ku ə kwaʼa na ghenə ə kwenə a wìʼ a wen to fəndeʼ a li diʼ ə nè wìʼ mu nkwaʼa no nanto.
Korona na ghèn zì ghə ghaʼ no ndo na yì.
Ma ko saŋlə byiʼi ando ma ko zì ma be dem yo ndòŋ ə shomsə.
Wandile ko saŋlə byiʼi àndo ghə zì ko ghə bè a bwàmtə ndoŋsə wen.
Zinhle ko saŋlə byiʼi àndo ghə zì ko ghə be a ku ə ndyə ə zuʼu əchʉ ə wen a viʼi ə ndoŋsə wen.
Mama diʼ wù shʉ̀ ə shi a ngə̀ŋ kəfʉ a mbʉʼʉ ghoʼo.
Bàba baʼlə ashɨ nkoʼ bè nə̀ tə kyi tə mbasə a mbʉ ghoʼo.
No məntsi əntsem vəwenə ə lu ghʉsə yes a Zinhle vəwenə ə mu dyʉ̀ a shweʼ.
Wù ntəʼə yə̀s ə Gogo shi no kədwin kə wiʼ alì kiʼi əkwaʼ a wenə a tyɨm.
Və ko bè byɨmə la wiʼ bè ndʉ̀ boʼsə wen, byiʼi Kolona zaŋsə ghaʼa viʼi vəto kəvə.
Yes ə ko kòŋ ə nè la əkwaʼa na ghenə ghaʼa ə wen bwen.
A zhʉ a Mama bwenə li mpfwo fa shwèʼ, ghə mu dʉ lye wen, ghə ku ashɨ nkòʼ a wen a və bò kwoŋ tò kwoŋə.
Ghə nghʉsə ashɨ nkòʼo a yì tò a chʉ ngə̀ŋ biʼi ando ghə zi ko lu kwen a ngə̀ŋ.
No boʼngə̀ŋ ko Zinhle ə dyʉ̀ chʉ mu fa pom a ghə boʼsə vəwenə.
Viʼ vətsenə ndìʼ mu və nwye li ə ndyə chiʼtə tə chʉ̀ tə vəwenə tsu ko ndiʼ la vətsenə və nwye bwèn.
Zinhle nshɨ̀tə ndyə̀ ə chʉ̀ wen fa kəbas kə ndyisə.
Ghə shʉ àvu ə wen a chʉ ngə̀ŋ.
Mama ə mu ku ndyə shʉ avu a və dzàŋ nə̀ sanitaiza ghə zuʼ a vu ə wen tsu.
No nənchʉʼ ko Mama ə mu dzɨŋtə yes la:"No ndo ə nwye ə to ndyə chiʼtə chʉ̀ əfi no mə tsi ntsèm.
Shʉ a vu nə kəki kə no nkàyn a zhʉ a wù dyʉ̀ a kəshi.
Chiʼtə əchʉ ə wù nə alwi a wu no zhʉ ko a wu kəŋ ə chom ko azhʉ a wù ə kəŋ ə kesə."
Yes ə mu bwesə la, "Mama yes ə zhʉ li."
1. Shʉ avu a wu nə mu.
2. Shʉ avu a wu nə kəki kə.
3. Shʉ avu a wu no nkàyn wu  taŋtə ə zìtə̀ fa muʼ ə kuʼ          əzaʼa a məwum ə mbò.
4. Chʉʼtə avu a wu nə mu.
5. Tsəʼ avu a wu nə tawolə ə baynə.
6. Avu a wu ə bayn li lu wen!
Wù sɨ̀m ətsen ə nkiʼi kədwìn kə Mbòŋ.
Ghə be nkìʼ Fəmbyèʼè a fo.
Mbòŋ ayì bè nə̀ Fəmbyèʼè a fo ə ndìʼi.
A sə dìʼ a pfwomə tsen Mbòŋ gàʼ a fəmbyèʼè a fo la, "Ma bwaʼli no nan."
Mbòŋ be gàʼ a Fəmbyèʼè a fo la, "Ma ko yi zhʉ̀tə̀ layn."
Fəmbyèʼè a fo mu be gàʼ a Mbòŋ la, "Ma shweʼe no nə ŋaŋ chò wù."
Tʉʼ ə be layn kətsi kətsen Mbòŋ be gàʼ la, "Layn ə mu yi ndiʼ no kətsi kəbyɨkə."
Fəmbyèʼè a fo mu gàʼ a wen la, "Wùsɨm nè vì wu gàʼa la to kəghas kə ko be dìʼ a wù a wen a ghə a ghʉsə wù ə wù zhʉtə."
Tʉʼ ə be layn Mbòŋ mu gàʼ a wusɨm la, "To kəghas kə ko be dìʼ a wen a wen."
Wùsɨm ghèn mu gàʼ a wen la  ghə zhʉtə ko ghə be a fʉ a sɨm.
Wù sɨm mù lyɨ Fəmbyèʼè a fo wenə wen fʉ̀ a sɨm a kətsi na yì ghə jʉʼ kənjʉʼ a lə ə zhʉtə fa  wenə a wen.
Fəmbyèʼè a fo shweʼe kətsi kəmpfen alə ko ghə lù zhʉ̀tə.
Ghə ne sə pfo mu ghə bwaʼli no nànto.
Fəmbyèʼè a fo mu gàʼ a Mbòŋ la, "Ti' sɨm yi gàʼ la və a bvaʼ wù a nyàm."
Mbòŋ bwènsə la, "Ma' lu shwèʼ a boʼo ngə̀ŋ.
Mà bwaʼmə li luwèn."
Kwesi Gyasi ə ntsi wenə vətìʼ və wen a loʼ ə tsenə ghə a və ntoŋtə̀ nə Asempaye.
Ghə nkiʼ kətʉ kəwundòŋ ə wen a və toŋtə nə Kweku Twum.
Vəwenə ə ntsi to a loʼ əmùʼ be dyʉ̀ to a ngə̀ŋ ə ŋwàʼlə̀ muʼ.
Vətiʼ və Kwesi ndìʼ Bàba nə̀ Maame.
Maamə nzàŋsə tyɨftə wàyn wen la, "Kə a nzàŋsə dʉ̀ sàmə mu a mù mə ghògo mə byìʼi mə mə ko əbòŋ."
Andiʼ ando ŋwàʼlə̀ ə nfʉkəli a zhʉ ə zhʉtəghə, Kweku Twum mù dyʉ̀ a loʼ ə Simpa (Winneba).
Ghə ndyʉ̀ ə zhɨ ə zhʉ ə zhʉtəghə wenə lemə ətiʼ ə wen a və ntoŋtə nə Kobina Amfo.
Kobina ə ndiʼ wìʼ a ghə nkɨ li ə ku shʉsə no nkàyn.
Ghə nkìʼi və nkànuʼ no və ghoʼo a Simpa.
A ne sə ndiʼ ando Kweku Twum ə mbwenə li əpfwo fa Simpa, ghə ndyʉ li ə ghayntə wùndòŋ ə wen ə Kwasi Gyasi.
Ando ghə ndyʉ ə li ə ghayntə ə wen, ghə ə nshəʼtə li a wundoŋ ə wen byiʼi ji a ghə tə zhɨ ə wen ə wen a kəshi na yi, benə jì a ghə tə nsàmə̀ mu fa tsu a mù mə nghoʼmə̀!
Kənyʉ̀ ə kikə bòŋ a Kwesi, ghə mu sə kayntə la a ku ndo ghə tə dyʉ̀ wenə Kweku a mù mə nghoʼmə̀ lo.
A mbwaʼa kəbə̀ŋ tsen, Kweku wenə wudoŋ ə wen mu ghʉ̀ la vəwenə a sàm mu a fwayn mù mə loʼ.
Vəwenə nyoʼtə fʉ̀ ko ndiʼ la wiʼi yen li vəwenə.
Ando vəwenə ə zaʼa a wenə mù mèn, Kweku Twum tsoʼo tsu ə bè gàʼa Kwasi la nkàyntə wen be tsoʼo boʼsə wen alì ghə tyen ando ghə nkwòʼtə kə tyɨtə kə liwen.
Ali Kweku ə ne nkaʼ ə nlobtə wundòŋ ə wen la nkaytə wen kwen a mù.
Ghə kaʼ ə kwen vəwenə sam mu alə ə zhʉ̀ amfwomə samə a mu a yì no a nkàyn.
A ne sə diʼ ando chʉ ə zhʉ ə nshwe li, ə chʉʼ ə mu sə jɨ.
Kweku mu gàʼ a wundoŋ ə wen ə Kwasi la baʼtə ə bwenə ə dyʉ a ngə̀ŋ.
Kweku fʉ fa mù ə tsəʼ ə wen ə wen ə mòʼ ə ndyisə wen ali Kwesi bo bu a mù.
Ə nè laʼtə, Kwesi mu ghʉ la nkàytə wen a fʉ fa mù.
Alì ghə zhʉ la kəfo kə gùfə̀ əfwen ə wen, ghə be zhʉ əzaf no nanto a wen a fwen na yì.
Ghə dì la, "A be diʼ gho lo?"
Ghə kaʼsə ə wen ə wen ə lye tyi a mù ə mu zɨmə.
Ghə yen li ngoŋnki (Nyìngòŋ ə mù) mù be zɨmə la və gyamtə wen.
Ando kweku Twum ə nzhʉ li wundoŋ ə wen zɨmə, ghə mu dyʉ̀ gyàmtə̀ ə wen.
Kweku gùf əwen ə shisə a bàm, ə mu nyìŋ ə dyʉ̀ ə dzàŋtə vìʼ la və vi əgyàmtə̀.
Viʼi ə loʼ a vyi ə nzhʉ li ando ə Kweku ə zɨmə ə nyɨŋ ə vì a wenə a mu a yì.
Vəwenə sə vì ə yen ə Kwesi nyəŋ mu ghə chiʼ li, ə be yen mənlyuŋ a nse.
Vəwenə mu byèʼè Kwesi ə dyʉ̀ nə wen a ngə̀ŋ ə kəfʉ.
Tʉʼ ə ne nlayn, Kwesi sə kəblə̀ ə yen ə wen ə wen a kwen a ngə̀ŋ kəfʉ nə vətìʼ vəwen benə Kweku Twum vəwenə ti a wen kətʉ.
Ghə zhʉ ə zaf a wen a fwen ə kwoŋ ə nankwè.
Və mu shə̀ʼtə a wen la və yi tyin ə fwen ə kwoŋ ə nankwè ə wen.
Ə Kwesi sə dì loynə li wen la ghə lyesə ə ku a wen.
Li wem tsèmtə̀ ə gàʼ la, "Ma tu kɨ nə ndiʼ to a bàm.
A ngaʼa ndo ə wù zhʉtə kənyʉ̀ a ma gàʼà."
Yɛn Bùshi a. Yɛn Bʉ a.
Bùshi wənə̀ Bʉ ə jèʔè djʉ̀.
Və̀we jèʔè djʉ̀ a chi əlɔʔ.
Və̀we yɛn əwum.
əwum ayi diʔ a nse.
əwum ayi diʔ a nse tà wɛnə ghə.
əwum ayi diʔ tà wɛnə ghə.
Bùshi wənə̀ Bʉ djʉ̀ yɛ̀n fənyin.
Və̀we bə̀m à fənyin fə, "A dìʔ əwum ə wu lə?"
fənyin fə tɛnsə,"àiʔ, a ko dìʔ əwum ə ghɔmə.
Bə̀mə a kəmpfɨ̀ŋ kə.
Kɔ̀ dìʔ əwum ə wɛn."
Bùshi wənə̀ Bʉ djʉ̀ a kəmpfɨ̀ŋ kə.
Və̀we bə̀m à kəwɛn kə, "A dìʔ əwum ə wu lə?"
Kəmpfɨ̀ŋ kə tɛnsə,"àiʔ, a ko dìʔ əwum ə ghɔmə.
Bə̀mə a mbvʉ.
Kɔ̀ dìʔ əwum ə wɛn."
Bùshi wənə̀ Bʉ djʉ̀ a mbvʉ́.
Və̀we bə̀m à wɛn, "A dìʔ əwum ə wu lə?"
Mbvʉ tɛnsə,"àiʔ, a ko dìʔ əwum ə ghɔmə.
Bə̀mə a vədɔ̀k vyi vəbo là.
Kɔ̀ dìʔ əwum ə və̀we."
Bùshi wənə̀ Bʉ djʉ̀ a vədɔ̀k a vyi.
Və̀we bə̀m à vədɔ̀k a vyi, "A dìʔ əwum ə ghəŋə lə?"
Vədɔ̀k a vyi tɛnsə,àiʔ, a ko dìʔ əwum ə yɛsə.
əwum ayi pfʉ.
Wàyn ə fəkəkə fʉ fa əwum ayi.
Wàyn ə fəkəkə ayi bə̀m, "Lì ghɔm ye?
Tìʔ ə ghɔm ye?, "Lì ghɔm wɛnə tìʔ ə ghɔm ye?
Bùshi wənə̀ Bʉ djʉ̀ ku wàyn ə fəkəkə ayi à lì fəwɛn fə bɛ̀nə̀ tìʔ ə fəwɛn fə.
Wù faŋ lì a Bùshi.
Wù faŋ lì a Bʉ.
Ghə̀ŋ faŋ lì a məkəkə.
Wùngʉ̀ʼ ə nə lu lo, wàyn ə ntuʼ ə tsen əndiʼ a və mbwi wen ko və lu chʉ əzhiʼ əwen.
A ndìʼ to wen ə nyɨ̀ŋ a kəvu ə fòyn ə Dunoma a ghə nkəŋə njɨkəbəŋ.
Və ə sə bwi wen mu li wen ə laʼtə li no nanto.
Andi ando və mbwi wen tò bwi, fòyn mu sə saŋlə ə ghʉ̀ la ghe a lyòmtə zhiʼi wen tò lyomtə ə zaʼa fa kətsi a ghə lu kwi kwʉ̀ʼ.
Mù bè ghʉ la, no wàyn wuwì ko a ghə lu kɨ zhiʼi wen ə lu lamə wen.
Vunə kyi lyɨ̀ məntsi a me nfaŋə ə mu sə baʼtə̀.
Vəwenə mu bo ətʉ, ə bè nyìnə̀ vəwenə.
Vəwenə be nyò ənyinə ə vəwenə ə be tas ə ndisə fisə.
Vətsenəvə dyʉ̀ a wù ə kəfʉ la ghə gyàmtə vəwenə.
Vətsenəvə a tətyɨm tə nlɨmə mu dyʉ moʼ ndzuʼsə ndiʼ kɨ la vəwenə ə ti fe lo.
Vunə kyi lyɨ̀ məntsi a me nfaŋə ə mu sə baʼtə̀.
Vəwenə mu bo ətʉ, ə bè nyìnə̀ vəwenə.
Vəwenə be nyò ənyinə ə vəwenə ə be tas ə ndisə fisə.
Vətsenəvə dyʉ̀ a wù ə kəfʉ la ghə gyàmtə vəwenə.
Vətsenəvə a tətyɨm tə nlɨmə mu dyʉ moʼ ndzuʼsə ndiʼ kɨ la vəwenə ə ti fe lo.
Kətsi kə vì kwʉ̀ʼ, no ndò mu sə ghaʼa to jì ə ntuʼ.
Wàyn ntuʼ a yì nə̀ tiʼi wen, bènə̀ ntsɨŋsə ntuʼ sə fʉ ansàŋ a mbì.
Ngòynsə kyi mu sə laf li no a nkàyn, mu sə nyeʼe to nyeʼe mimbu kwen woŋ ə ntuʼ.
Və baʼtə ənyʉ̀ ə mè, wù soʼo wòŋ mù ku ə soʼ la, zhʉ ə kʉʼli.
No wàyn ə wuwì ko na yì mu sə fʉ tɨmə ghə ku təzhiʼ tətaʼ.
Sətsen ghə sə ku təzhiʼ a tyi ə ku əzhìʼ ə wàyn ə ntuʼ na yì, mu nsoʼ ə li mu layn.
Sətsen ghə bvʉ, ghətsen be a cho mwòmsə̀.
Mbì ə wàyn ə wuwi mu fʉ̀ ə tɨmə ə bem la, "Adiʼ Modu mu?
Adiʼ Mommodu mu la adiʼ Mattaa lo?"
Wàyn ə ntuʼ mu gaʼa la, "Lemə ghom wu ko zhɨ bwen.
Wù ə bvʉ li."
Wàyn ə wuwì ə tsen be fʉ ə tɨmə ə gàʼ la, "Adìʼ Bukar mu?
Adìʼ Umar mu?
Adìʼ Usman mu?"
Wàyn ə ntuʼ mu gaʼa la, "Lemə ghom wu ko zhɨ bwen.
Wù ə bvʉ li."
Wàyn ə wuwì ə tsen be fʉ ə tɨmə ə gàʼ la, "Adìʼ Ali mu?
Adìʼ Zubair mu?
Adìʼ Abba mu?"
Wàyn ə ntuʼ mu gaʼa la, "Lemə ghom wu ko zhɨ bwen.
Wù ə bvʉ li."
Və mu su to alə a məntsi ko wìʼ ə lu zhɨ və be kwʉʼsə məntsi.
Andiʼ ali wàyn ə wuwì ə tsen ə ndiʼ a ngaʼa li wen a wen la kəboŋ la nkàyntə̀ wen dyʉ ə mwomtə̀.
Ando ghə ndyʉ̀ li wen chʉ mənte a wen a kəvu.
Ando ghə nfʉ ə zaʼa a jì, ghə ə yenli wuwì əto ətsen ghə ŋwʉʼ to wen.
Ghə toŋtə ə wen ə ben ben a wen a kənyʉ̀ kə be diʼi  a kəcho wen lo?
Wuwì na yi bwensə a wen la yi kəʼtə̀ wìʼ a ghə a bo kətʉ kəwen.
No vunə kyi no vətsèm ə yi nchò to chò ko wìʼ ə lu nkiʼi əzhʉ a mo.
Wàyn ə wuwi kɨsə wen ə mù bo kətʉ kəwen na kì.
Kədwìn kə wuwì na kì mu bèm a wen la, "Wayn ə ghom wù dyʉ̀ fe lo?"
Ghə bwensə gàʼ a wen la, "No wìʼ ə ko kɨ ə zhiʼ wayn ə ntuʼ cho to tìʼ ə wen.
No wìʼ a ghə ne kɨ əzhiʼ wen ə mu ne ndiʼ wì əwen."
Ghə mu shəʼtə a wen la, "Zhiʼi wàyn ə ntùʼ ə diʼ Tatasko."
Ghə mù kù kəzòŋ kə wùwì a kyì ə mu ə dʉ̀ a ntuʼ.
Ando ghə zaʼa tsu ə mù kəblə̀ a wenə viʼi a və ndiʼi  tsu.
Ghə ghʉlə ko ndiʼi ghə zi ghə cho a mbì.
Ghə̀ mù wʉ à wen ə tyɨm la, "Ə ghèn ə ndiʼ tò jì ghom ə mà chò fa tsu."
Ghə mù chò a mbì.
Vunə kyi vətsenə və keŋkə wen.
Alì wàyn tuʼ a yì wye chʉ̀ wen tsu mi bu ghə̀ sə diʼi ə gaʼ.
Ghə̀ chò fʉ̀ ə tɨmə a mbì ə mù gàʼ la, "Adìʼ Ibrahim mu?
Adìʼ Kassim mu?
Adìʼ Kagu mu?"
Wàyn ə ntuʼ mu gàʼ la, "Wù ə shweli a lemə ghom."
Ghə be gaʼa la, "Ma ə kɨli ə zhiʼ na yi ali ə sə fwanə ə dzàŋ."
Wayn ə ntuʼ gaʼ a wen la kə ghə be a fwàyn.
Azhʉ a yì ghə mu ku la, "AdìTatasko mu?"
Wayn ntuʼ yì mu zɨmə la,"Wù kɨli."
Viʼi no fa kəghaf kədyəkə nə fa mboʼsə, ə nvili a vəwenə a lam.
Vəwenə lam ə mu faŋ ə sə tsi nə saŋlə.
Wù ngwʉ̀ʼ lə nlù a loʼo tsenə ghə a və ndzàŋ nə̀ Mphalele.
Kəshə̀ʼ kə wùlɨm ə tsen ndiʼtsu a ghə ntsi wenə̀ vətiʼ vəwen.
Wàyn ə wulɨm ghèn ə nzhʉ vətiʼ vəwen no a nkàyn, be gumlə̀ no viʼ vətsèm a loʼ a yì.
Zhiʼi wen ndiʼ Thabo Maloba.
A ndìʼ a loʼ ghèn, mbi kətsi a ti ngàmədyə̀ ə ndiʼ kətsi a viʼi ə nghàblə̀.
Vwondyə ə ŋwàʼlə̀ be zìtə̀ ə ngàm ə fi.
Kətsi kətsenkə, Thabo mu bùmtə̀ wayn ə wulɨm ə tsen a ji ando ghə ndyʉ̀ a ŋwàʼlə̀.
Ə zhiʼi wàyn na ghenə ə ndiʼ Sparks.
Vəwenə mu sə bè dyʉ̀ nə ənyʉ̀ ə mu kaʼa  ku ə ndòŋ.
Sparks nkòŋ əsoyn.
Ghə nku ngəʼ a vwondyə a ngə̀ŋ ə ŋwàʼlə̀.
Ghə ndìʼ no wàyndyə əbyɨ, temə bàʼ be tsentə avu wenə vwondyə vəbyɨvə vətsenəvə.
To alə Sparks mu myəʼsə Thabo nə ntsinə əbyɨ.
To ando Thabo ə nko koŋə la və yen la ghə zhʉ̀ zhʉ ə mù bè zìtə ə sə tsi to ntsìnə Spark.
Ghə mu zì ə sə tsi ə ntsinə kəntolə.
Thabo mu sə diʼ Wàyndyə ə to kətʉ.
To kətʉ fa vətìʼ vəwen benə fa viʼi vətsenəvə a ghə nzhʉmə vəwenə.
Thabo mu zì sə diʼi a kə̀kèŋkèŋ, mu kaʼa byeʼ əkwaʼa fà ki.
Kənzɨm kə mu kwen a wen a wen, Sparks boŋsə ə sə jeʼe chəʼ wen ko ghə be koŋə ə ndìʼ wundòŋ ə wen.
Vətiʼ və Thabo mu tyiftə əwen la ghə dyʉ̀ a ngə̀ŋ ə kəfʉ ndiʼ ə nlyɨ̀ kəfʉ.
Ghə zìtə̀ ə lyɨ kəfʉ ə mu bwaʼmə.
Thabo mu bwensə ə lye ə ntsinə a ghə tə ntsi.
Ghə mu yen la ghə ə tə ku əndoŋ wenə wiʼ a ghə ko kòŋ ə wen.
Ghə be ghàʼ kənyʉ̀ kə ŋwàʼlə̀ kəto, ə be zìtə̀ ə sə jèʼè loynə məlyesə ə ku fa vətiʼ vəwen benə fa ndiʼsə̀ sə wen.
Tinə Sparks bòŋsə fwi fwi to ando ghə ə nyenli ə ntsinə ə jùŋə a Thabo nsə tsi.
Ghə ne kaʼ ə yen la ə ntsinə əbyɨ a ghə tsi ə ko diʼ ə lòʼ ə wen bwen ghə mu kwitə ə bè sə̀ diʼ ənges ə wàyndyə̀.
Bushi ə ghom ye?
Ghə be diʼ a chukwen?
Ghə diʼi a kwi kəfo a və baʼa kaŋ tsu mu?
Ghə be diʼ a bam ə kəkɨ kəshəʼtəkə?
Ghə boʼsə a kəshi a və maʼa fo tsu mu?
Ghə be diʼ a ti nkyè?
Ghə be diʼ a kəbəŋ?
Ghə ghèn!
