Kuwui-a dǝngaɍi-a sawa.
Kulum kǝlaruinin kasarga.
Yim laa niya bol baktuye ngojane,  kam kamnjua nodun kojǝnadǝa roro.
Bol baktarambo lejane bikke badiyera.
Kuwui doi,  amma dangaɍi tia nan doinin kojǝna.
Kuwui boldǝa kuruwuro bakciyi,  dangaɍi tiye maa kojǝnaro kuruwuro bakciyi.
Kuwui gǝrgadu badiyen.
Penalti baktu badiyera.
Burwon dangaɍi tima bol rodama wo.
Kuwui bi fal ndok cakko.
Koro kuwui bol rodamaro walyen.
Dangaɍi bakkenniya bi kekko.
Walde bakkenniya koro kekko.
Adǝgainin bi uwu kalkal cakko.
Kuwui tia jawuna dǝro fum gǝrgayen.
Wada bikkeye nojǝnni.
Dǝngaɍi kaasu cǝdi sawanju jallattidǝro.
Kuwui karwukuttaro,  dǝngaɍia cǝdane sǝdǝ kindo.
Kuwui fadoro lejǝdǝ jawlnin ya dǝngaɍiyea kattadǝra.
Yanju dǝngaɍi nda tadanjuro tia kiworo.
Kuwui tiro nuktuwu wayeno.
Ya dǝngaɍiye ronju wayen.
Yanju dǝngaɍiye kowo samsu laa fangeno.
"Banansǝgǝne ya!"
yeno kowodǝ.
Yadǝ kowodǝa kǝrǝnngenniya,  memeyen.
Kowodǝ curo kuwuiyen isi.
Ya dǝngaɍiye burwu kekko: "Dawarinǝm laan faidadǝne tadani."
Dǝngaɍisodǝ rakcane curo kamben kinajai ye banna cadi ye.
Kuwui lolodu badiyen; tiyinju samdu badiyen.
Kuwui ngaryenniya tuwayen.
Warashsha kidǝnniya,  kasaauyeno.
Dǝngaɍi curonjuyedǝ kinaji.
Kuwui jusse dǝngaɍia kittuluwo.
Dǝngaɍi-a yanju-a guwurjane ngawo kǝska laayen gǝrgaada.
Tǝn yimdǝn kuwui-a dǝngaɍi-a waduwuro walyera.
Kǝntawu kadaro samidǝ hargata alamaram fowobeba.
Larawuma Kuturu Kingimi sanamwanzǝro manazǝgǝna.
Jama fuwu fanzǝben dowodowonzǝ sǝdǝna, karurutiaro jaawu gǝrezain.
Sa sulunadǝn, shiye jamadǝga alwushir wono alaktǝmabe sandiro karǝngǝn kunduro samin sǝsayinro.
Raksa kulonza sanatin.
Sakku kunduro gǝrenyendǝ, duli deyan biskezain.
Zam wonoga, adinnammin fowo bǝl kura ciruiye.
Nongǝna kunduro sudurinro.
Amso karǝgǝnzan awo laruwumaye gulzǝnadǝga tataksain.
Yaye kowo faraklan yiljinnaro, "Tuwo!
Fowowa kǝrmaro sǝlǝm fǝt.
Kono fatoro gawo."
Kunduro zǝpkono.
Kunduroga gǝregaiye!
Burwon kurnogatiye.
Amma kundurodǝ datǝro wawono.
Ndarason nji, Kotorowo bǝladiyende-a bǝlawa gade-a kǝlzanamadǝ njidǝye fǝrawono.
Fatowa njidǝye wuwurwono.
Awo bargaadǝ, kǝrma andero tajirwawono.
Ndaso kulo natoro dawartǝ.
Amma kǝrma raksa kulo sanatin ba.
Am bǝladeyandebe kunduroro lambitena amma kǝrmadǝro kǝnzanzaman ba.
Kotorowo farnye kojaiyana ba.
Am ngǝwo fato baa.
Kuru, kazǝginde gade mbeji!
Ndarason Karamso kambezain curuiye.
Awo adǝ ngaltema wakazǝnyi.
Ande samma hangal zaataa.
Ranyiye luwayaro falnyenba dalildǝ kantiwa samma njin tukkaan.
Duli raksa maarantaro lezaiwa dalildǝ maaranwa njin tukkan.
Awo bargaaro ca waljidǝ, andero kartoro walgono.
Larawuma Kuturu Kingimi, noguro gagǝna.
Kam fal karǝgǝnzǝ kǝjidǝ, Tamarmada ngamnzǝ wuskǝa!
Kudukarea-a kǝnyeri-a kunguna mǝradǝzana.
Rokko kulo baregada yadǝm kasuwun ladoro.
Kudukarea kasuwun luwala curo.
Kǝnyeri-a Jibda-a zǝgadin.
Kudukareaye Yiljinnaro, "Sawaniya kolle," wono.
Jibdaye kǝnza Kudukareabe timin jigǝroga.
Kǝnzanzǝ namgata dǝga sarjin.
Kǝnza Kudukareabe dungokti dalil azalzǝ dungoktǝdǝ luwalaro kargawo.
Sadǝ be,  yimdǝ mǝktua.
Kanguwu kawunju kada ingi cǝwandǝnni.
"Ingi sim fal ragǝkko, kalu kǝskayen curi yaye."
Kǝlanguma ngamngen.
"Ingi yakkǝni wa nukki, cǝni kanguwu.
Falwu wuljai fakki adǝro sai lekkiya."
"Falwudǝ njadi" cǝne tia kǝnnari galayen.
Kanguwudǝ jauro ngudu fanji.
"Ingi yakkǝni wa nukki."
Kanguwu jawal falwuye kida.
Kajǝm ngamndu–a kǝska ngamndu-ayen.
Har kowo ingi falwuye fanjiro walyen.
Kanguwu cin cappo ingi samdu kiya.
Kǝji fanji ngai,  karaa isidǝa curunni.
Kanguwu kajǝm ngamndu fuwunjuye kǝla ingiyen lejidǝa cǝdai yenniya ingi tia kiado.
"Banasǝgǝnowoye,  bana makki martǝgǝnowoye."
"Tadde nagatto" yeno bolbolye kǝska cinin cǝdanadǝro.
"Bolboloa wusekkǝni duwon rangǝkke saptǝkkiwawo.
Gurekki ingi njaro isi."
Yim laa,  gure cǝdi duwon,  tadawa yindi falwudiro kadira dongonja ngudo njejoyea.
"Bolbolo kura laa isi na adǝro ingi njaro" yeno tada faldǝ.
"Masǝnande kuye cidi."
"Tadawa ania kollǝkke bolboldǝa ceyesiwawo.
Wu ye ganama awi dikkiya ngǝla wo?"
Sakku adǝn bolbolodǝ ingi njaro kǝskan jǝpken.
Kanguwu dawori laa kǝlanjuro kadio.
Si tada fallero kǝrdiye dunonjun giyiro.
Tadadǝ sǝkti,  buruwu cakki.
Waiyo!
Waiyo!
Cǝni.
Bolbolo ajapcǝna ngai,  farje leje gǝragada.
Adǝgainin kanguwu bolboloro sernju kikkǝrǝmbo.
Dimi bǝrnyilan karga.
Naptǝ bǝrnyibe kǝlanzǝn suluwuna sǝ shawartǝ karaaro culuwo.
Lejin, lenjin, lenjin duwo Bultu kǝnanzǝ kawu kadabea kǝla fakkada.
Daji Bultuga lewaro dawono, "Yaa Bultu lale, Yaa Bultu lale, Yaa Bultu lale," shinson lewa dajinbadǝ, Bultube Dimiro guljiwo, "Lewa ngǝwoso gǝnyiawonǝm laa de kǝnanyi yeje duwo," wono.
Sa Dimiye ngai fanzǝnan, guda gowono.
Sǝgashin, sǝgashin, sǝgashin duwo bunaram Bǝndibero najiwo, kozǝ shitin dawono.
Bultu ye gǝya!
gǝya!
gǝya!
shiga kadujin duwo lezǝ shim Bǝndibero katti tǝlzǝgǝ dawono.
Bǝndiye Bulturo, "Kwana adǝ bunaramndeman Kamye kajinbaro wa walgono?
Shimdero katti figǝmindǝ!"
wono.
Bultuye jaawuga kaino, "A'a Alanguwuro bǝrzǝmba gǝnyide takko.
Kǝmbunyide kadungo!"
wono.
Bǝndiye wono, "Bultu, nyi ye kǝmbunyi diya, adǝro wuye nyiga dunge wa duwo kadim?
Adǝro wande wuga shiruwusǝmi diya."
Wono.
Daji Bǝndiye Dimiro wono, "Ngamaro karaaro kadim?"
Dimiye jaawuga kaino, "Wuye karaaro kadiko de sawu wudǝ Malǝm nankadǝro."
Bǝndiye wono, "Nda allo ruwone rukke haiyamarokǝrmalǝmdǝa tawattaaro."
Dimiye jaawuga kaino, "Allonyidǝ zau maro zaude."
Bǝndiye wono, "Shiwal ba abi nǝmzaunzǝ yaye gulle.
Wuro awo laa tǝyerinma mbeji wawo?"
Dimiye wono, "Allodǝ sǝmo Bultuye."
Daji Bǝndiye sǝmo Bultuyega mbǝrǝk mbǝksǝ Dimiro kaino.
Dimiye sǝmo Bultubedǝa sǝmowu, shimye kǝmǝtdǝ jiwi kǝmagǝnbero sǝkkǝ sutulu Bǝndiro caino.
Bǝndiye sǝmo Bultubega jigǝroa zauro kǝji.
Shiye Dimiga ciworo, "Sǝmo faldǝ ye kudoro mowonjin wa?"
Dimiye wono, "Barganǝmin nyiro kudoro mowonjin ke."
Daji sǝmo Bultube faldǝ ye nzoksǝ Dimiro hajiwo.
Dimiye sǝmodǝga sǝmowu cabedǝgai jiwi kǝmagǝnbero sǝkkǝ lǝpsǝ sutuluwu Bǝndiro caino.
Kuruson, Bǝndiye Dimiro wono, "Karawidǝ yen mowonjin wa?"
Dimiye jaawuga kaino, "Tǝmangǝna mowonjin barranǝmin."
Bultuye adǝ fangonnya, daji ronzǝ suluwingairo kangulero ciluwo, loi, loi, loi, loi.
Bǝndiye, sǝlang, sǝlang, sǝlang, ngawonzǝro ndǝpciwo.
"Adǝma kǝndǝga karaabega," Dimiye wono, "Daji fatoro waltǝnama ngǝla wo."
Zaman laa Karam gǝre kuluwu kuraben namzǝna sul zuwutin.
Dagǝl Bulongu njidǝro kadio kuru kamanzaa lewagata.
Dagǝl Bulongu Karamga ndaran kargaro ciworo.
"Kuluwun kargako," wono Karamye.
Dagǝl Bulonguga ajabciwo.
Shi ye Karamga ciworo, "Abigai kǝnnǝnga suro njibedǝ?
Kǝjiwa?"
Karamye jawawu caino, "Kǝnәnga suro njibedǝ kǝji.
Nyi ndaran kargam?"
Dagǝl Bulonguye jawawu caino, "Kǝla kǝskaben kargako.
Tada kǝskabe-a lambo-a bukin.
Nyi abiso bumin?"
Karambe jawabci, "Wu da gǝrǝkin."
Futubin shiga sǝta zǝgǝrinro shiye nazǝru fijin.
"Rannǝm kambenǝmin wa?"
Dagǝl Bulonguga ciworo.
"La, La!
range kambeyin ba," wono Dagǝl Bulonguye.
Karamye.
"Dane nyiro futu kambebe nzǝkkǝliyeke," wono.
Dagǝl Bulonguye jaawu caino, "A'a tamtamnyi bawo."
Karamye Dagǝl Bulonguro kattǝwo kamjiwo, "Ande indidǝ ba sawaro walnyiyena.
Wande wuro rinǝmi.
Are, ngawoyin napne," Dagǝl Bulonguye ngawo karamben namgono kuru Karam kambe badiwono.
Sa dawu nji kurabero nazǝgǝnan, Karamye Dagәlro ciworo.
"Abigairo fanngan suro nji kurabedǝn?
Nyi hai wa?
Dagǝlye zaabkono "Tamtamma kuru wu kerǝgǝnyi kǝji."
Sa dawu nji kurabero nazaanan, Karamye Dagǝl Bulonguga ciworo.
"Abigairo fanngan suro nji kurabedǝ?
Nyiro harai wa?
Dagǝl Bulonguye "Tamtamma kuru wu kurnotǝkǝna."
Sǝ jabkono.
Karamye sapsǝ yinzǝ kuru Dagǝl Bulonguro wono, "Rawanyi zauro dondi.
Kurgun shiga ragantǝye fandiyande."
Dagǝl Bulongudǝ rizәna nankadәro lolojin.
Futu musko karamben fǝrǝshindǝ tatakcin.
Daji Dagǝl Bulonguro shawari laa kadio.
Shiye Karamro, "Wande zǝktǝmi, karǝgǝnyi rawamǝn nankaro njikkin, wono.
Da Dagǝl Bulonguye shiga sǝkkǝmeriyin."
Karamga kurnowona.
Shiye wono, "Hayiyaro!
Rangnǝm karǝgǝnǝmma rawanyiro yimin do?
Dagǝl Bulonguye zaawuga caino."
Aa hayimaro, "Ande indidǝ sawawa!"
Suro loktu gana laayen, Dagǝl Bulonguye wono, "Wai!
kanadi gone sawanyi.
Karǝgǝnyi sami kǝskayen njeskoko.
Waltiye lenye shiga gonge."
Karambe kәm cidonya daji ciworo, "Haiyaro tawatkǝmawa?
Karǝgǝnǝmga kǝskan kuduminro?"
Dagǝl Bulonguye, zaabci, "Aa, kukkin.
Rokko rawanәmbedǝro ziyara yadiyen."
Karamye kasatsǝ fowoli kukuwubedәron kәla ngawonna kambizǝ walgataǝ.
Sa sǝdiro nazaana kalyin, Dagǝl Bulongu ngawo Karamben farzǝ zәpkono.
Zǝlifo kǝla dalami kǝskaben duwo, Dagǝl Bulonguye bowono, "Ala kǝlewa sawany, Karam.
Askǝrngǝna ziyara kuluwu kurayedәro."
Karam gǝrazǝnaro.
Ci njotsǝdo, "Daji, wuro kattǝwu wa kamsǝgәmin, Karǝgǝnǝm gowom kudǝminro?"
Dagǝl Bulonguye wono, "Wuye fandǝke ngawonǝmin namgәnadәma dalilnzǝ karǝgǝnyi tǝgǝnyin nankaro!"
Yim laa,  yaana yindi Nana-a Nani-a yanja-a bawanja-a nasuna.
Na dasaganadә jauro ngamdu.
Ingi cududiwawo,  nemaye bawo.
Kәmbo manәmiya,  sai ledu kuruwu dimia.
Nana,  fero darajaa ye nәmgada ye sәrra ye.
Yanjuwuna Nani kәla kәbbua wundumaye gala ngojiwawo.
Ambo kissәgәnni.
Dunia wayenniya,  kәramiya yindidә kәmbo gәnama cadanni.
Kәmbo madaro leyera.
Nana-a Nani-a jawal gade gadeyen leyera.
Sadәn,  kәmurjo laa Jari canidә gәrenjadә tiye kәrga.
Wundu yaye Jaria jaijaro nojәna.
Amma kasa nandǝɍimaye cәdana.
Tiyinju nga tuno.
Nania kәmurjo adә bowoyeno.
"Feroni,  nganәm?
Ndaran Kadim?
Ndararo lenәmi?"
Nani koronju sammaro jawu keno.
Koro kamu kәmurjodә tiro yeno,  "Fanniro kalansәne awo laa wuljǝgәkke."
Nani kәmurjodәro mana kuttu kuttu cәddo: "Dunonәm kinaji adәa lenәkko nәmidә nukkәna ngalwo."
Kәmurjodә tiro kissәgәnni,  kәlewan jәmme yeno.
Daji Nani jawalnju kida,  na laa ajappa nayeyen.
Nadә dәngaɍi so,  kadi so,  kuɍiya jiɍi jiɍi kada.
Naniye tiyi nga faida bawo,  jau maro cәmbarәna nangaro awima juwunni.
Na adәn napciya,  kuɍiya tia jagәri.
Jawalnin,  Nana-a kәmurjo-a kattado.
Kawu bәlaaro badijәnayen,  Jari runjumaa Nana curo,  jauro karwunju kәji.
Kәmurjodә tia bowoje,  koro kamanjuro cәddәna ngaa kiddo.
Nana kasacce Jaria fannjuro kalakkeno.
"Awo am nguwu cadәnni ni dimba," yeno kәmurjoye.
Nanaro ka ce,  fadoro walle nadәn awo ragәmba ngaa fandәmi yeno.
Nana kәmurjodәa wuseje,  ngәrәmbaro fadoro leyeno.
Fado bәɍin kare-a kәmbo kada-a nayeyen.
Lardudәn kamuwa ngaa nangaɍiwun kojәna.
Amma yanjugәna faccәgәnadәro sawi yaye ciri,  "kam gala kәrәnjiwawo wa ci kәmagәnnero ngayi."
Zaman laa bultu-alaa dagǝl-alaa mbeji.
Bultudǝ-a dagǝldǝ-a kambigǝgata.
Sharabero kambigǝnza fafartaro legada.
Ngawo kawuliwanza fanzǝnaben, sharadǝye ndikatanzan sharadǝga kamtǝro riwono.
Tafakkar cedo, bulturo ayawuga yikkiya, fewanyi zǝgǝrin.
Kuru dagǝlro ayawuga cokko yen, ngawulinyi zǝgǝrin!
Daji "abi gǝle dikkin?"
Sharaye loktu gana laagaro sǝyingono, daji wono, "Sharadǝ wu runyi kamtǝro zauro kǝrwowu.
Hangalwu bǝladeyebero lenowo."
Daji Bultu-a dagǝll-a.
Am kurawa hangǝlwubero legada.
Am kurawa hangǝlwudǝro kambigǝdǝ gulgada.
Ngawo am kuradǝye kawuliwanza kǝrǝnzanaben, sandiye cabedǝgai shara kamtǝro riyada.
Dagǝlro gojaaga, bultuye fewanza zǝgǝrin.
Kuru bullturo gojaaga, wanee dagǝlye ngawulinza zǝgǝrin.
Am kuradǝye bultu-a dagǝl-aro lamarnzadǝ zauro kǝrwowu gada.
Sadǝn, am kuradǝye kǝmurso laa talaa musko dea bǝladǝbe takkada.
Afinzǝma fǝrǝshinma ba, wala fema wala ngawulima.
"Shiye ritǝbaaro raksǝ sharadǝga kamjin," am kuradǝye kamanzaro guguljaga.
Dabbawa indidǝro nanzǝro lezaro shimogada.
Fato kǝmurso talaadǝbero kashu kuru sandiro shara kamzǝro shiga coworo.
Shiye kasatkono.
Amma, gadegadero burwunza falfalro, kǝrǝnjin sǝ sandiro guljiwo.
Burwo salakyen kǝmurso talaaye bultuga bowozǝ, "Nyi darajaa, dabba kura, kuru kǝla-nguwa.
Abiyayin nyiga dagǝl gana laa ye tǝskǝnyedǝa gadǝwin sǝ?"
gulwono.
Kǝmurso talaaye bulturo, "Kamsoye tawaabando adǝ fangadaga, nyiga ruzain, Dagǝlga luwalatǝdǝ kolle."
"Haiyamaro jirenǝm," wono Bultuye.
"Wu manadǝga kolngin.
Tawaabadǝye adǝma daryeramnzǝwo."
Daji Kǝmurso talaaye dagǝlga bowozǝ kuru wono, "Nyi faata ye burwoa ye, ngamaro kadawua adǝga kambigǝtǝwin, dabba kainoa liwa kǝmbuma adǝga?
Kamsodǝ abi gairo nyiga sorin sa nyiga alagǝ zairogǝnyi adǝga kambigǝtǝwin fanzaiya?"
Dagǝlye loktu gana laaro kǝm sǝdǝnaben, "Jirenǝmde!
Mana adǝga kolngin," wono.
Ngawo adǝben, Kǝmurso talaaye sandi indisoga bowono, "Nandi indiso tawaktǝgǝwa mana adǝ koltǝro.
Adǝro, nandiye kamando gawurnowo."
Dabbawa indiso gawura mataa na kamanzabe kuru tawa baanzaro sulhu majo.
Sa jama bǝlabe hawardǝ fangadanya, sandiga ajapciwo.
Kǝmurso talaadǝye kazǝgidǝro sulhu mazǝgǝna, awo duwo sharadǝ-a am kura-aro sulhu matǝgǝro tiyerǝnadǝ.
Saa laa bedǝ zauro kurwowuzǝna, kuru fǝram ye kurwowuro walwono.
Adǝro, kǝmaduwuwa samma hargada, illa Kǝmaduwu Bargabe nguron, shi harzǝnyi.
Dabbawa samma ngudua daji shawariro sapkata.
Kalimo shima burwo [hawullan] manazo, "Ande sammaso zaumaro nguduaro notǝndon mbeji, kuru kǝmaduwuwa sammaso harzana, Kǝmaduwu Bargabe nguron.
Amma shi ye zaumaro cintǝn, abigǝle diyen?"
Wono.
Fǝrye shawari kaino, "Laanndedǝ raksa Kǝmaduwu Bargaabero lezain.
Nji sasaiya daji laandero sawudǝ."
Feye zaawu kaino, "Kǝmaduwudǝ zaumaro cintǝ.
Sa waltiyennan, sandi ngawon koltǝnadǝ ronzayero waljonode," Wono.
Dimiye "Mbaa!
Mbaa!
Kǝmaduwu Bargaabero lenge nji yakin," Wono.
Kanyiye yollotǝ samiro fartǝgǝ duwo "Mbee!
Mbee!
Wu ye Kǝmaduwu Bargaabero lengin," Wono.
Kuwiye "Keer!
Ker!
Ker!
Wu ye Kǝmaduwu Bargaabero lengin," Sǝ gulji.
Dabbawa samma lezaiya saragǝna.
Kalimo fuwu gǝrwono.
Nadǝro letǝdǝ awo kǝskengǝyi.
Kaji shima batadǝn daryewo.
Shiye wono, "Sawanyiso, range Kǝmaduwu Bargaabero leyinba," Sǝ gulji.
Daji Kuwiye Kajiga cindo.
Letǝnza gozaga kowada.
Kuwiye wono, "Martǝgǝnowo, wu mbarǝkǝna, range Kǝmaduwu Bargaabero leyinba," wono.
Dimiye Kuwiga cindo.
Letǝdǝ gozaga kozanan, Dimi ye kuruman sǝmbari.
Dimiye wono, "Mbarǝkǝna.
Kǝmaduwu Bargaabero letǝdǝ tǝmmaro raakǝnyi," wono.
Kanyiye Dimiga sǝndi.
Cintǝn gǝnyi, Kǝmaduwudǝro letǝ gowom kotǝro, Kanyi ye taidazǝ sǝmbari.
Fǝrye sawartǝ Kanyiga cindo.
Sa Fǝrdǝ ye Kǝmaduwudǝro letǝdǝro zaumaro sǝmbanaro walwononya, shiga Feye cindo.
Darye dajiramro sa Feye letǝdǝ gozǝgǝ kojinbaro walzǝnan, Kalimoye kalaktǝ daji shiga cindo.
Dabba tilonzǝ long gapsoro walzǝnan, Kalimoye dunonzǝye sǝdǝ, daji Kǝmaduwu Bargaabero najiwo.
Daji Kalimodǝ taidazǝ sǝmbarǝnan daryelaro kadio.
Kǝnshe kallan, Kalimo lattǝgǝ bowononya Fega yulokkono.
Feye Fǝrga yulokkono.
Fǝrye Kanyiga yulokkono.
Kanyiye Dimiga yulokkono.
Dimiye Kuwiga yulokkono.
Kuwuye Kajiga yulokkono.
Daji adǝ shima futu Dabbawa samma ngǝnǝpta Kǝmaduwu bargaaben nji sasana wo.
Tada laa mbeji sunzǝ Ngwalimi.
Kǝlanzǝro mato dulibe sǝnandǝna.
Ngwalimiye matonzǝ bǝlinbe gǝrtǝma ba.
Yanzǝgana Maliro wono, "Wuye mato gǝrtǝma fandikiya raakǝna.
Martǝgǝne wuro feronǝm karamabedǝ sheye."
Shiye reksǝ matodǝn napkin.
Amma Maliye wono, "A'a, wu feronyi karamabe raakǝna."
Sa shiro Maliye cinbaro foduwononya, Ngwalimiye ganagǝnyiro gǝrawono.
Shiye fero karamabedǝga kassǝ kuru kuritkono.
Maliye musko karamabe faldǝga kaskono.
Ngwalimiye kaskono kuru Maliye kaskono.
Musko fero karamabedә nbǝkkatǝ.
Maliye cirinnaro na yanzǝbero sǝgasǝ lewono.
"Yanyi rui," sǝ gulji, "Ngwalimiye musko feronyi karamabeye gǝrassǝ mbǝkkono.
Shiye feronyi karamabeye matonzǝro nzǝkkoro cirawoga amma wuye biskekiya raakǝna."
Yanzǝye wono, "Ngwalimiye hal ngǝla sǝdinyi."
Yadǝye wanda ferokaramabe yanzǝgaye lejinbaro tadanzǝro hangal sǝkkǝliye shawari kǝlanzǝro kadio.
Kwaitanzǝ bero lewon, shido doktadǝ kuru shiga ciworo, "Martǝgǝne wuga banasǝmiya raakǝna."
Doktadǝye wono, "Awin nyiga banannzǝkin, kwaitanyi?"
Yaye zawuga caino, "Tadanyi Ngwalimidǝ karǝngǝro hal batti laa fǝlejin.
Musko fero karamabe kǝraminzǝbe mbǝkkono.
Wande waltǝ nanazǝgәnyi.
Shiga nanǝmro zuwuke ishin musko fero karamabedǝ nazǝ cabero waltǝm yikkoro."
"Martǝgәne sai ajar cidanǝmbe nyiro njiyado Ngwalimiro gulle.
Nanzǝn kunguna bawo, daji matonǝm gǝjaja kura dina zauro kadawuw tudu tulnzǝ gulle."
Wono Yaye.
Kwaitanzǝye kasudu gozǝdo kuru wono, "Aa-aa!
Adǝ ngǝla."
Ngwalimiye yanzǝ fanzǝro walgatǝ.
Ngwalimiro wono, "Sa nyi dondinәmia au zau fanǝmia ndararo lenǝmin?"
Ngwalimiye wono, "Sa dondingia au zau fangia, liitabero lengin mbu."
Yanzǝ Ngwalimiye wono, "Fero karamabe zau gǝnagǝmamadǝ, liitabero nzadodǝ nyiro mbuzǝna diya."
Daji Ngwalimiye fero karamadǝga gozǝ liitabero lewono.
"Fero karamabe adǝ tigǝnzǝ diwiro zau fangono.
Yanyiye fero karamadǝ nanǝmro kukke wono.
Liita, rangnǝm shiro musko bǝlin yikkǝminwa?"
Liitadǝ fero karamabedǝga raanjinro kasatkono.
Shiye raksǝ shiro musko bǝlin sǝnandinro.
Liitadǝye Ngwalimiro wono, "Fero karama musko bǝlin sǝwandi.
Ajarnyi kǝnjodǝ nyilan mbu.
Nanǝmlan kungǝna ndawu dǝga?"
Ngwalimiye zaawu caino, "Martәgәne liita, nanyin kunguna bawo.
Rangnye ajar cidanǝmbe njiikkinba."
Liitaye wono, "Daji!
Nanǝmlan kunguna bawo?
Mato gǝjaja kuradǝ kadawua!
Matonyiga tulle daji adǝ shima futu ajarnyi kǝnjobewo."
Ngwalimibe langa nji-a dina kadawu ba-a gozǝ.
Mato kadawua tultuduro loktu ganagǝnyi shiga gozǝ.
Daji adǝn, Ngwalimiye fero karamadǝga gozǝ fatoro na Maliye walgatǝ.
Karǝgǝnzǝ kǝjiaro kuru Ngwalimiro wono, "Nyi yagana ngǝlama."
Askǝrngǝna musko feronyi karamaibebe nzasaro."
"Ya yanigana, gǝratǝnǝm-a karǝgǝ kuttanǝm-aro kanadi gone," wono Ngwalimiye.
Yimdǝn sǝta, Ngwalimiye gadero awowa yanzǝgana gozǝnyi.
Kurur shiye wande yanzǝgana sǝtagǝrazǝgәnyiro yakkin gǝnazǝ.
Ngwalimiye awo lokturo bannazǝnadǝ liitaye matonzǝ gǝjaja kura kawua adǝ tulzәnadә takcia.
Shiye nyagowo wande kazәyi adǝro waltǝ kǝlanzǝga kolzǝnyiro.
Kurram yalwanzǝ Modu Ajirin kasheru bǝla kura cidi Gajigannabe.
Kurramdǝ shi fuwura aji yakkǝbe.
Shi karǝgǝ ngǝla-a ye kǝla ferǝmgata-a ye.
Kurram dabbawa sǝragǝna.
Shi Ngamnzǝ-a kuwinzǝ indi-a kanyinzǝ-a bolanzǝ-aye.
Sandiro kǝmbu kǝnjo-a bisketǝgǝan, loktu ganagǝnyi bannajin.
Yim laa, Kurram faraskǝram biskebe maarantaben kwaitawanzǝga biskezaido, duliye bolaro dongur gǝpsayin ciroga, "Ngamaramro, boladǝga baksairo," kǝlanzǝga ciworo.
Burwon kwaitawanzǝsodǝ awo waajindǝ asuzanyi, shiga jashaga.
"Boladǝga baktǝ kollowo shinnaro," Kurramye yilwono.
Duli indidǝ cagaso.
Kurramye bola indi zaufanzanadǝga sǝta.
Shiye fefetonzan kungu gadegade indi ciro.
Shiye bolawadǝga gozǝ fatoro sadǝ njistǝgǝro nyagono.
Shiye bolawadǝro njissǝgǝ ambazǝ.
Daji kajiri amzǝ kurawaro awo kausu waazǝnadǝ hawarajiwo, kuru futu bolawadǝga sǝkkagǝnaso ye, guljiwo.
Wazǝna suwa Kurram-a amzǝ kurawa-a liitariro leza bolawadǝro daji kurwun cowudo.
Ngawo kawu ganayen kunguwanzadǝ hamgano.
Kurrambe zauro karǝgǝnzǝ kǝjiwono.
Kurram sambisoro kwaitawanzǝro gulzǝyin, "Wu dabbawa raakǝna, dabbasodǝ andero faida kuru sandi sawawande.
Sandiga nyiwo-a nzǝlifo-adǝ mbu wono."
Kuren fero gana laa cunju Kawa mbeji.
Banju bawoyenniya ti-a yanju-a kasarga.
Yim laa yanju tiro bǝla gadero bǝrdigǝye,  kǝndǝgai bǝɍin diye yeno.
Kawa bǝladǝye koldu cǝragǝnni.
Dunonjuro kairo.
Yanju tia bǝladǝn koldu cǝragǝnni,  bǝladǝn sedanna kura kura kada curo kauyen mbeji.
Kawa dunonjuro kairo har yanju tia runju kolje sapkada.
Yanjuye tiro kulum bǝrinju cukkudi yeno.
"Aiya yekkiyama wuro asunǝmi.
Wundumaro bare cinna kagǝmmi,  feroni," yeno yanjuye.
Wayenniya, Kawaye yanju tiro bǝrinju kikkudo.
Aiya badiyen.
Kawa feroni!
Luye are bǝrinǝm bui!
Kawa cinna kaje,  culuye bǝri kǝji yanjuye giwo.
Yanju kǝla feronjuye samje, bǝlanjuro walyen.
Kawa fanjuro ngaye dǝgǝlnju kiassa.
Sedan kura laa ngawo kǝskayen gǝrade awo Kawa-a yanju-a mǝnajaidǝa kǝrǝnngen.
Kawa fatǝla kejǝnniya,  kowo laa fangǝn.
Cinnadǝn aiya yanjuye cǝdidǝa fangaen.
Kawa feroni!
Luye are bǝrinǝm bui!
"Saptǝne!nia yani gǝni",  yeno Kawaye.
Ni sedan gǝni wa?
Sedan karwu kuttua leyen curo kaunjuyero.
Suwa-a kajiri-aro Kawaro yanju bǝri cukkudi.
Suwa-a kaji-aro sedandǝye isi.
Koro sawi yaye Kawa tia duji.
Aiya yadǝyedǝa ngǝssiyama Kawa kowodǝa asuji.
Yim laa sedandǝ nanga kiwondo: "Kowonidǝa fallǝkke kowo yanjuyedǝa yinngangagǝkki" Kannu kura fuje curodǝro kau mbokke sǝmumulle gǝpkeyeno.
Kaudǝ kime fitto wallenniya,  kannun cuttuluye kindo.
Kau kannuadǝ ngowoljonjuyen koyen.
Sedandǝ aiya badiyen,  kowonju faldǝna waro.
Kowonju yanju Kawaye gairo waljǝna cǝne kǝji fanji.
Kawa kǝji fanji,  kowo kǝji yanjuye fanjǝna.
Cinna kayenniya,  sedan dagada.
Jaktuwu badiyenniya,  sedandǝ tia namuyen.
Kawa cǝdane buwuro gǝpkeyen.
Sedandǝ kǝji fanji kanji kaunjuyero aiyanju cidiyaro sapkada.
"Capalo takkǝna wa masǝnani kuyero adǝro kǝlgǝkki gǝna" cǝni sedandǝ.
Wayenniya balde,  yanju Kawaye kureyedǝ gai feronjuro bǝri kikkudo.
Aiyanju kido,  fero culuwunni.
Koro walde kido nga fero culuwunni.
Yakkuyedǝn cinnadǝa tǝmbalyen.
Kawa ndaraman bawo.
Awo wakkajǝnadǝa asuyenniya,  jawal dawari laa madaye ngǝssen.
Capalo kǝmo kura laaro tapciye, kǝlaro gǝnajiye kauwa kaduyen.
Leje cinna sedannero salamngeyen.
Sedan kala capalo kǝjiye fanje saden cinna kayen.
"Nda daudu sedan" yeno yanju Kawaye.
"Kokki duwon aiya kǝji dimi fangekko.
Bǝla gadero lekki larusa tadaniyero."
Sedan capalo adǝgai nja waji wa.
Yanju Kawayero ngaye ngimbo yeno.
"Dane capalo finjǝgǝkke kawu jawalni takkiro" yeno kamudǝye.
Sedan kǝji fanje capalodǝa sadǝn kia.
Yanju Kawaye gana ganayen sedandǝa capalon tapci ngai har kǝmadǝ kero.
Kuwa sedan lǝrǝtto waljǝna kǝnǝmbo boyen.
Sedan sǝngori ngǝssenniya,  kamudǝ buwudǝa kaje,  kawa kiluwo.
Kawa-a yanju-a ngǝrǝmjai ngai fadoro kadira.
Adǝ fuwun Kawa-a yanju-a bǝlanja bǝɍinnin kǝji con kasarga.
Zaman laan, kam laa shiro Fandikiya gulzain mbeji.
Bǝla koromarin karga.
Shi-a kǝrinzǝ-a fato culluwu laan kǝnǝngatain.
Yim laa Fandikiya dondiwono.
Wunduma shiga ragǝntǝma ba.
Sa ngazǝnan, shiye shawargatǝ, kamu bǝla mashinzabe nyiyajinro.
Sawawanzǝ-a yanzanana-a dozǝ kǝlele lorusabe sado, Fandikiya zauro kurnotǝna dalinzǝdǝ banama sǝwandǝnaro.
Awowa kada ala barga sǝkkǝ kamu-a kwa-asoro sawudǝna.
Alamanna buwu argǝmbeso bǝjiso koljiso kuru kalwo katunobeso samma banaro sawudǝna.
Kǝlele lorusabe dazǝ kusotawa fanza fanzaro walgata.
Fandikiya kǝnǝnga bǝlin badijin shi-a lorusanzǝ-a kǝrin-aro cap dawartǝna.
Wazǝnanzǝga, Fandikiya awowa cin karǝgǝ kamunzǝro ciwudo, amma kǝmburo kamunzǝdǝ wawono.
Sa Fandikiya bararo suluwunan, kamudǝye awowa cin karǝgǝndǝ samma jiwo.
Fandikiya baran waltǝnan kuru shi kǝnanzǝa.
Shiye awowa cin karǝgǝn mǝradǝwono.
Kamudǝye kǝridǝ shima samma zǝwo!
Wono.
Wazǝnanzǝa, Fandikiya kuloro lewono.
Sa fatoro isǝnan, kamudǝye dadǝ samma zǝgǝrǝna najiwo.
Kǝridǝmaro afima cinyi.
Waltǝ wazǝnanazǝga ye, Fandikiya sawanzǝbero ziyararo lewono, sa isǝnan, kamudǝye koljidǝ samma zǝgǝrǝna.
Kǝndaidǝ de sǝl bongar kolgata.
Fandikiya kamunzǝ bǝlindǝro gǝrajiwo.
Fandikiyaye zangono, kamudǝn awo laa bajinbaro.
Shiye nzundunzǝ laa kundoro nyawono.
Akunnamnzǝ laan nzunduzǝ cam suro njeben gǝnawono, njedǝga sǝdiya diyalben gǝnazǝ, daji bararo culuwo.
Kamudǝye njedǝga suri, camlan camber tǝmbulina.
Ci tiloaro, njedǝ kǝdak hapsǝ cinzǝro gǝnajiwo.
Camdǝga samma ca, kǝridǝ shiga lawarjin.
Sa banzǝdǝn, njedǝ cinzǝro kǝrgatǝgǝ.
Njedǝga njikcin sǝ ngǝnǝpkatǝ mowonzǝ.
Shiye yilwono, fartǝna surinnaro.
Amma njedǝ kǝrgata.
Kǝridǝ awowa anyi samma daata wujin.
Daji kǝridǝ Fandikiya baratǝro nguzawono.
Kǝriye sambutu sambutu kuru samiro farzǝ sǝkkuru farzǝ sǝkkuru.
Fandikiyaye awo laa faton kuttu waazǝnaro asuwono.
Sawosainnaro fatoro kashu, Fandikiyaga zaumaro ajapciwo sa shiye kamunzǝ cin nje lungataa nazǝgǝnan.
Shiga kuru ajawaben curo.
Fandikiyaye zǝgali kamunzǝbega lewononya, Njedǝ sadǝn cidiro cukkuro.
Kamudǝ zauro nonguwono.
Shiye fanzaro faltinro waltinro nyawono.
Banonju jauro kori.
Ci ngimnjuye jauro cidiyan.
Dǝgǝlnju jauro kori.
Belonju jauro gana.
Kam adǝ dadua.
Banonjuro ka kuruwu kikkaro.
Ciya ngimnjuye kurajiyi.
Dǝgǝl jauro kura cǝtandiǝ.
Belo dadua ciwo.
Kǝla kuris daduayen napce,  furshet kuran masǝna kido.
Fanju kolje,  leje curo dǝrren saa kadaro napken.
Karaa Zǝgiyebedǝn, Dagǝl laa sambisoro karǝgǝ kuttua mbeji.
Adǝye afimaro gǝnyi samba yaye tada sambiga tadadǝ waltin nankaro.
Karǝgǝza tadawazǝ bawozainbero Dagǝldǝ samiro farjin sǝdiro ishin.
Dalami kǝskabe adǝn farjia dalami kǝskabe tuduro kojin kuru kwi!
kwi!
kwi!
Cirinnaro fafarjin.
Dagǝl sambisoro karǝgǝ kuttua.
Karǝgǝ kuttanzǝ tǝrgain sa Dagǝlwa gade dulinzaga suriya.
Dagǝl karǝgǝ kuttuadǝ dalami kǝskaben.
Namgata kawu kadaro ciriya cirin.
Waltǝ tada gade sambi.
Daji shawargatǝ tadadǝga saadǝ kǝla diwalben gǝnajia, am kotuwusoye shiga soriya barga dǝpcaawaro.
Dagǝlye dalami kǝskaben zǝpsǝ tadadǝga kǝla diwalben gǝnawono.
Sa adǝn, barama fatoro waltin.
Shiye tada Dagǝlbe bowata shiti laiyen ciro.
Baramaye tada dagǝlbega gozǝ fannzǝro kadio.
Sa baramadǝ fatoro nazǝgǝnan, dulinzǝ yakkǝ tada dagǝlbega gotǝro mazain.
Tada yakkǝdǝ kaiya yezainnaro biskezain.
"Gǝpkǝne shiga samiro!
Gǝpkǝne shiga sǝdiyaro!
Gǝpkǝne shiga!"
tada dagǝlbe kamannzaro falfalmin gǝpsayin.
Futu duli yakkǝdǝbe tada dagǝlbero biskezaindǝ, ya dagǝldǝbedǝ ngawo kǝskaben gǝrantǝna sandiga lawarjin.
Shiye yaazǝna tada adǝmadǝye kuruson amanzǝ gadebedǝgain, nuin sǝ.
Daji Kamu baramabe dulinzǝ dagǝl gana laaro biskezayin isǝ najiwo.
Shiye wono, "Hangal gǝnanowo!
Kudowo shiga na adǝro.
Shiga gǝpnǝwinde!"
Shiye tada dagǝlbe gozǝ nganjiro sapciwo ye barga dǝpciwo ye.
Kamu baramabe tada dagǝlbega gǝnawono.
Daji ya dagǝlbeye tadanzǝga gowono.
Karaaro sǝgasǝ lewono.
Adǝn kǝla fuwunna, dulinzǝ samma kǝnǝngatairo walgada.
Wundu yaye nojǝna kǝmagǝn kinja jauro kuruwuaro.
Kuren kinja kǝmagǝnne kura ye kori ye.
Kamar suno dawu fǝkkanjuyen gai.
Yim laa tada kǝmagǝnne ndoroma laa katambo.
Lǝman fi yayero koro cǝddi.
Kaɍimo karaayea ajapken.
"Awiro daunǝm kuruwudǝ?"
yeno.
Anjǝrrero: "Awiro kangadinǝmdǝ tǝlambadǝ?"
Ngurtuyero: "Awiro simmǝm kimedǝ?"
Karambea ajapken.
"Awi kǝmbo karambe wo?"
"Bare koro ania dimmi!"
cǝne yanju fǝkka kǝrje sapkada.
Ngurusu burwoaye tadadǝro wuljiyi: "Sǝgai wua ngadaro.
Awo karam jǝwuidǝa rumi yeno."
Tada kǝmagǝnne ngurusua ngadaro jǝgane leyen.
Kajaɍa lanje jawal gǝnaje,  ci ingiyen ise dayen.
Curo ingiye niniyen.
Nda karamdǝ yeno?
"Nda wadu?"
yeno kau laa ci ingiyen.
"Wadu kǝlewa" yeno tada kǝmagǝnne.
"Waneye rangǝme awo karam jǝwidǝa wulsǝgǝmi wa?"
"Ngune wuljǝgǝkke" yeno kaudǝ.
Cidiyane,  cidiyane yenniya,  tada kǝmagǝnne jauro nguyen.
Karam rap kinjanjudǝa sheɍin kida.
Karam awi kǝmbonǝmbo?
Cǝne tia ngurusu kiworo.
Tada kǝmagǝnne njolje,  kassi,  kassi nga karam kolduro wayen.
Tada kǝmagǝnne kinjanju kasse kasse lande,  har bim wajallo kawuro.
Karam karwu kuttua kǝmbonju fǝrǝssǝnadǝro ingin lǝpte sapkada.
Tada kǝmagǝnne kinjanju kirunniya tǝlamdǝ bawo.
Jauro kuruwudǝ nangaro tadakǝska dǝlam semeyema cǝwurdi.
Sa kausua wa tilan kasaldi.
Tǝn yimdǝn kǝmagǝn samma kinja kuruwu cada.
Jauro tairo faidaa.
Ya Kari mawu sammaro falinzǝ sudorin.
Kunduli-a Maniram-a Doworam-a Ya Kari-a banazain kare kǝliramlan sǝbdǝ suwa woson.
Ku dulidǝ falidǝ isawu-a buwuro fitǝgǝ-an banadǝ sadin.
Baa Maliwu buwuwa falibesodǝga gozǝ kasuwuro saadǝ sǝladin.
Takshimaye dulidǝga gaworam kare kǝlirambe sǝsayin.
Sandiye baa kare kǝlibe tǝrǝm sapkata gǝre mota dina Ba Maliwuben suron.
"Wai!
Falibe ngǝwu laa!"
sǝ Manirambe fǝleji.
"Falibe duwuma mbeji nadǝn!"
Doworamye kasudu goji.
"Gai!
Yor india kojinba!"
Kunduliye kasatsǝnyi.
Ya Kari cinnan gǝrǝjin.
"Wusowo duli.
Nandiga kururo zauro kurnotǝkǝna!"
shiye dulidǝga lewaji.
"Kuwadǝ arowo gawo cidaro.
Awo nandilan mǝradǝtǝnadǝ falidǝ isawu-a buwuro sandiga nzǝkko-a, buwu falwosoro fali 12.
Buwunyi sandi 20.
Nandi indidǝ buwu tulur tulur tamnǝwin daji falndodǝ buwu arakkǝ tapcin."
Dulidǝ batawu baa faliben daa da.
Ndunzawoso gadegade futu somsomi falidǝbe sadindǝ mazain.
"Tǝmangǝna wu kakkedǝ indilaro (2s) komngin," Sǝ Maniramye gulji.
Dowomaye, "Wu diyawulan (4s) komngiya raako," wono, shima duwawo.
"Wu yakkǝlan (3s) komngin, gadetǝ nanka!"
Sǝ Kunduliye kǝrzakkatǝ.
Tunyi dulidǝye buwu findidǝga (20) tapkada.
Ya kariye kowo faraklan.
"Cidando zauro ngǝla!"
sǝ zazakci.
"Tuwo wunowo faliwa laa kolluwa wono.
Godunyisodǝ falisoga saragǝna danowo shi adǝ sandin kuntenro yangnyen."
Shiye showori kaino.
"Fali ndawu buwuwadǝro figǝwu?
Faliwa ndawu gapso?"
Shiye dulidǝga ciworo.
Awo cidaro gapsǝnadǝ kuwa buwu falwosoro taman rǝwotǝgǝ kuru Baa Maliga banaawu buwuwadǝ matoro laptǝgǝ gapso.
Sandiye buwuwadǝ retadǝ shiti fal matodǝbero lapsaiya kuru shiti faldǝro retadǝ lapsaayin, nǝmkurwonza kalkaltǝro.
"Andeye tilomiro tamonyena!"
Ba Maliwuye wono.
"Dane ruiye, buwu ndawu kuwamison shitiwosoro rangnye tǝkkiya sando?"
Shimbe kǝmǝddǝ buwu (20) samma matodǝro lapkatǝ.
Ba Maliye mato sǝsangǝ daji kasuwuro gǝrzǝ lewono.
"Buwuwa anyi samma ciladǝkogadǝ," sǝ karǝgǝnzǝn manajin, "Kunguna sara godubedǝ nzasabe fandǝkin kuru dulidǝro awo tǝmazanyi dikkin!"
Suro kulobero waltiyeiya Ya kari-a dulidǝ-a kare kǝli sasatin ye lambowa kaskarlan fǝrazan ye.
Sa mewun indingai sandi samma sasambarǝna.
"Loktu tusundoye sǝtǝna sǝ Ya kariye sandiro gulwono.
Awo nandiro kuro dawargǝna rannǝu tawuin wa?"
Sandiga ajaptǝgǝ sǝrgawo, shiye suroaro kargawo.
Dulidǝ kanadinzaa kǝm sadǝna kǝnshenzǝ gǝrezain daji sandi ye taksain awo sandiro suwudinmadǝga.
Sa isǝnadǝ liwu gǝmajenzǝbedǝ rungul cizǝna.
"Nda dane rukke awo sǝyinnuwadǝ kalkalwa!
Abi gǝle kusku kubero nandiro dawarngo?
Ya Kariye liwu gǝmajebedǝ fǝliwononya tuffa kurwum-kurwum kǝla tewurben figono.
"Rui, awo gulngǝnadǝ kalkaldiya!"
Dowomaye wono.
Ya Kariye dulidǝro guljiwo, "Daji shartǝdǝ tangnowo.
Kalkalro yangnowo!
Wunduma kamanzǝga kozǝna sǝwandinba au kamzanzǝro ganawo yero waljinba!"
Burwon dulidǝye indilaro (2s) komgada.
Isawudǝ: 2, 4, 6, 8, 10, 12, 14, 16-a kǝlan tuffa 1 kozǝ, jumladǝ samma tuffa mewu tuluri (17).
Daji tuffadǝga kalkalro yakkada.
Tuffa indi (2) gapsa.
Dulidǝ daji tuffanza buwunzaro fizaa goza fatoro kashu.
"Nda tuffa indidǝ (2) kamnye indikatande yangye," Doworamye shawariga caino.
"Ndunde woso fali tuffabe ndawo fandiyen?"
Maniramye ciworo.
"Jawawudǝ nogǝna!"
Kunduliye ci mǝmǝshinnaro.
Zai daji Ba Maliwu kasuwun fatoro kadio.
Matodǝ de kuru Baa Maliwu ci mǝmǝshin.
"Falidǝ samma ladǝkǝna.
Kǝrmadǝ range rara godubedǝ yasakin kuru dekkel shibe manuwindǝ ye nandiro yiwuk."
"Yey!"
sa duli burwu gowada.
Fanda kǝji con amwurawanjua kasarga har kawu sanuiro.
Ti kǝrwu mewua kasuno.
Fanda Kolo kǝraminju laa kuruwuye dapco.
Kolo fandaa cǝragǝna amma kǝmǝrjo ye talaa ye.
Fanda sa san kauri amwurawanjuyero leje,  kuttunju tairo wuljiyi.
Yim laa,  kauridǝro walde leyenniya kǝnjo kiwondo.
Buda masammanne kǝla kauri amwurawanjuyedǝn kiro.
Budadǝ aiya kǝji laa karwusambe yeyeno.
Fanda kowo yanju bawojǝnayedǝa asuyen.
Ngo awo wuljidǝ:.
Fanda budanju sawowuyedǝa ndara yayero cadi.
Barga budanjuyen amwurawanju roa tia caɍiwi gairo fanji.
Yim laa,  tajǝrwa buda sawowuyedǝa kiwondo.
Fanda falwuro leji duwon budadǝ falgada.
Ti ye karwunju kuttayeno.
Fanda njango budayedǝa nukkon roje aiya badiyen.
Fanda kowo yanjuye tiro mana cǝddi fanngǝn: "Feroni njango gapcǝnadǝa camme.
Tandiya ngone,  ingi mane sinǝm tulle.
Yerǝmiya,  simmǝm jange."
Fanda mana yanjuye ngoyenniya,  budadǝ nanju cayero walgada.
Fanda cayedǝgai na leji ngaro budanju cadi.
Na lejǝna ngan am kattenjan tattawi cadi.
"Buda awiye attǝ?"
Budanju sawowuyedǝn,  Fanda awo cǝragǝna nga cǝwandi.
Barga budanju sawowuyedǝn,  Fanda amwurawanju tiro kissaganaro nojǝna.
Awima diwi tia cǝwandiwawo.
Wu-a dodoni-a nguduwa semeye farjaidǝa ruiye.
Wu-a ngdowani-a dagǝlkǝɍi kǝskan ruiye.
Wu-a dagǝlkǝɍini-a kaɍimowani karaaye-a kǝla kauyen bikkeniye.
Wu-a kaɍimowa karaaye-a dagǝlkimeni-a bolla tuloye tandiye.
Kulum,  wu-a dagǝlkimeni-a dagǝlcǝlǝm-a ayawa ngǝriye.
Dagǝlcǝlǝm-a dagǝlkime-a kudu rijana.
Wu-a kuduni-a kadi-a fadoro angalden leniye.
Kadini-a wu-a foɍido funiyearo gǝre kuluwuyen aiya yeniye.
Am fanniye samma curo kǝjiyen kasarga.
Kurram yalwanzǝ ModuAjirin kasheru bǝla kuracidi Gajigannabe.Kurramdǝ shi fuwura ajiyakkǝbe.
Shi karǝgǝ ngǝlaaye kǝla ferǝmgata-a ye.
Kurram dabbawasǝragǝna.
Shi Ngamnzǝ-akuwinzǝ indi-a kanyinzǝ-abolanzǝ-aye.Sandiro kǝmbu kǝnjo-abisketǝgǝan, loktuganagǝnyi bannajin.
Yim laa, Kurram faraskǝram biskebe maarantaben kwaitawanzǝga biskezaido, duliye bolaro dongur gǝpsayin ciroga, “Ngamaramro, boladǝga baksairo,” kǝlanzǝga ciworo.
Burwon kwaitawanzǝsodǝ awo waajindǝ asuzanyi, shiga jashaga.
“Boladǝga baktǝ kollowo shinnaro,” Kurramye yilwono.
Duli indidǝ cagaso.Kurramye bola indizaufanzanadǝga sǝta.Shiye fefetonzan kungugadegade indi ciro.
Shiyebolawadǝga gozǝ fatorosadǝ njistǝgǝro nyagono.
Shiye bolawadǝro njissǝgǝambazǝ.
Daji kajiri amzǝkurawaro awo kausuwaazǝnadǝ hawarajiwo,kuru futu bolawadǝgasǝkkagǝnaso ye, guljiwo.
Wazǝna suwa Kurram-aamzǝ kurawa-a liitariroleza bolawadǝro dajikurwun cowudo.Ngawo kawu ganayenkunguwanzadǝ hamgano.Kurrambe zaurokarǝgǝnzǝ kǝjiwono.
Kurram sambisoro kwaitawanzǝro gulzǝyin, “Wu dabbawa raakǝna, dabbasodǝ andero faida kuru sandi sawawande.
Sandiga nyiwo-a nzǝlifoadǝ mbu wono.”
Yim laa sǝwa lǝp,  Madua kakanju bowoyen.
Kakanjuye tiro: "Madu marne wuro ngǝwul adǝa amwurawanǝmbo yade.
Biskit cadi larusa yeiyanǝmbero."
Jawallan Madu tadawa yindi tadakǝska cawurdi nayayen.
Tada faldǝ ngǝwul maduyedǝa cǝmoye kǝskadǝro gǝpkeyen.
Ngǝwul falgada.
"Awi sǝddǝm attǝ?"
yeno Madu tadadǝro.
Ngǝwul biskit tilan cadi.
Yeiyaniye larusaye biskit.
Biskit larusanjuye adǝ bawoa awi yeiyani wulji?
Tadawadǝ awo cadǝnaye kashshanju cadi.
"Rangiye biyanjiyewawo,  amman ngo ka Njuttuwuye yeiyanǝmbo ye yeno tada faldǝ."
Madu kǝla fuwunna giya.
Jawalnin, am yindia ngim catandi-a kattadǝra.
"Rangiye ka adǝn faidadiye" yeno kam faldǝ.
Kadǝ duno bawo,  namngada.
Ngimbo ciddiwawo.
"Awi diww?"
yeno Maduye.
"Ka adǝ yeiyaniro kǝnjo caddo.
Tadakǝska fǝrdowu ka adǝa wuro sado,  ngǝwulni faljanadǝro biskit dioro.
Biskitdǝ yeiyani.
Kuwa ngǝwul-a biskit -a kǝnjo caddǝnadǝ samma bawo.
Yeiyani awi wulji."
Tandowudǝ kadǝa namjanadǝro karwunja kuttu.
Biskitdǝro rangiye awima yiddiyewawo,  amma.
Ngo kajǝm yeiyanǝmbo ye,  yeno falnjaye.
Madu Jawalnju jǝgane leyeno.
Jawalnin,  Madu-a kuloma fea-a kattadǝra.
"Kajǝm ngǝla adǝa rangǝkke gǝna laa ngokki wa?"
yeno feye.
Kajǝmdǝ jauro ngǝla nangaro fedǝ tǝgǝmbo giwo.
"Awi dim?"
yeno Maduye.
"Kajǝm adǝ kǝnjo yeiyaniro caddo.
Tandowudǝ kajǝm sado,  don ka tadakǝska fǝrdowudǝ namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Kuwa ngǝwul-a biskit -a kǝnjo caddǝnadǝ samma bawo.
Yeiyani awi wulji."
Kǝmbomaro walje kajǝmdǝa cotto jǝwuna nangaro fedǝ karwunju kuttu.
Kulomadǝ Maduro fenju ce yeiyanjuro cado yeno.
Madu Jawalnju giya.
Amma,  sa masǝnaye kidǝnniya,  fe ngǝrǝmje kǝmanjuyero leyeno.
Madu jawalnin fakkeyeno.
Jama dojana masǝna dio cadi duwon larusa yeiyanjuro kadio.
"Awi dikki?"
yeno Maduye.
"Fe cǝgasǝnadǝye kundiro tandowu kajǝm sado,  don ka tadakǝskaye fǝrdowudǝ namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Kuwa ngǝwul-a biskit -a kǝnjo caddǝnadǝ samma bawo.
Yeiyani awi wulji.
Tandowudǝ kajǝm sado,  don ka tadakǝska fǝrdowudǝa namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Biskitdǝ larusaye,  biskit -a kǝnjo caddǝnadǝ samma bawo."
Yeiya Maduye sa laa tacce yeno,  "Madu kannani,  kǝnjowadǝ-a biskitdǝ-a bawo yaye nankamde mbeji,  kǝji fanǝkki.
Kuwa lene kajumunǝm ngǝla yakke,  ku sala nangaro."
Madu awo yeiyanju wuljinadǝa kido.
Kuren fero laa Faji-a yanju-a bawanju-a gǝre bǝlayen kasәrga.
Yim laa,  Fajia yanju barambo ingi madaro kinodo.
Kәla jawalnjuyen,  sawaanjua kattadәra.
Curo dәryero kәska dioro lejai.
Faji tandia garo maji.
"Marnowo,  cidiya kәska kuwayedәn gurensunowo!"
yeno,  "ya ingi madaro sunodәna."
Amma sawaanju tia guredu wayera.
"Lenowo,  curo dәrredәn nanjaakki!"
yeno Fajiye.
Ngәrәmbaro yanjuro ingi maje kikkiado.
Koro curo dәrrero leje sawaanjua nayeyen.
Jawal ingi lajәnayedәa giga.
Nasha ingi bogadәn,  jawal sanana kada na naro lejai.
"Ndarayen leyera?"
ferodә yeno.
Jawal kuradәa jәgane,  leji,  leji nga sawaanjudәa najәgәnni.
Jauro cәmbarena nangaro cidiya kәska laayen tusturo napkenniya,  kәnәm tia ngoyen.
Faji kәnәmmin fayenniya,  dunia nga cәlәmjәna.
Bulduwa tia dirijane kәljana.
Jauro rijәnadәro burwu cakkiwawo.
Ngәrәmji yenniya,  bulduwa kәnaa tia dirijana.
"Bare yinettәmmi," yeno kowo ajappa buldu kurayedә.
"Ngәrәmmǝmiya,  nia njәgǝriye!"
"Marno,  kolsәnowo fanniro lenәkke!"
Faji bulduwadәa lawoyeno.
Fajia koldu wajane,  curo dәrren fanjaro casado.
Nadә silla kada capkada ciyiya ye kuyajai.
Faji boje,  simnju jakken.
Curo buneyen,  ferodә bulduwa jandejai fangeno: "Awi gai kannudә?"
cәne buldu fal kiworo.
"Ingidә culori wa?"
"Awi yaye ngәlagәna cәne," tiro kalakkeyera.
"Kudǝkki wa?"
"Naam,  naam" yera bulduwa gadeye.
"Kәna faniye!"
Bulduwadә Fajia ngimmin tuluworo sawwaradana.
Amma buldu kuradә tayiro mana kiddo,  "Danowo.
Bare wada bәlaye ngәssuwi.
Buldu fima runju kәmbo juwuiwawo.
Yallande ngaa masәna dioro bowoniye."
"Kәsaiyani bowonәkki," yeno kamunjuye.
"Bawarawangәnani makki," yeno buldu ganaye.
"Yaniganaa madaro lenәkki," yeno buldu gadeye.
"Na adәn kәmbonia nammәkki," yeno buldu kuraye.
Buldu kura ci ngimben napkenniya,  amanju gadedә targada.
Gurero kimbarenniya,  fuwu kannu wupciyen buldu kura tәngai badiyen.
Jim kidәnniya,  sәngori ngәskeno.
Faji sa cәdәna!
Ayayin lassiye culuwo?
Buldudә jauro kura ci ngimbe ngaa jakkәna.
Dawori tilo ndok rakce cәdi.
Ferodә ngәlaro sәtte,  cau bulduye ton leje dayenniya,  sinju kamdi gairo ngәrәmbaro kiluwo.
Bulduwa gadedә waldane kadiranniya,  awo wakkajәnadәa kerunniya,  gәrgajane,  burwu casakkiaro ferodәa kaduyera.
Bawo ferodә kuruwujәna.
Ferodә bәlanjaro kadinniya,  kam laa tia asuje burwu njakko badiyen,  "Faji isәna,  Faji isәna," yeno.
Yanju-a bawanju-a tia ngәrәmbaro kapkeyera.
Alaro godeyera feronja kәlewan isәna.
"Faji,  Faji andi numbaro tәmagaiye!"
Tǝn yimdǝn Mulongo-a yalla gadea gadero karaarowaldanni.
Jurwu kakaye jauro shawa.
Curonjun argǝm-a ngawuɍi-a doya-a kada.
Ngalwonjadǝ ayawa.
Kakadǝ diwuwanju ngǝwu yaye,  asǝrnin wumaa sǝrawo.
Ngǝwuro fanjuro bowosǝgǝna.
Asǝrnju kada wulsǝgǝna.
Amma awo fal gǝrasiyi.
Na ayawanju cǝbbafidǝa.
Yim laa jowo kura kajǝmba kausun fuwu fado kakayen gǝnagada kirukko.
Tiro awi faida jowo adiye yekkiya,  wuro jowoni sawowuye yeno.
Gǝre jowodǝyen kalu ayawaye tǝrǝm sa sanin kaka sǝsǝwarji.
Ndororo kakaa kiworǝkko: "Awi faida kalu ayawaye aniye wo?
Awo jaawuro sinadǝ: "Kaluwani ayawaye sawowuye."
yeno."
Kaka-a kareyanju-a (Kalu ayawaye,  jowo kura kajǝmba,  ayawa) rumia,  ajammǝmi.
Kaka wawo laa moworo yaniyero sinodo.
"Kaka awo dimidǝa marne kolle rukke."
Feroma awo wullǝkkǝna de.
Kakaye bare garda dimmi yenniya,  ngǝrǝmbaro leyekko.
Walgekkǝniya,  kaka deyan napkada amma jowo-a ayawa-a nga bawo.
"Kaka nda jowo-a kalu ayawa-a ayawa-a kareya gade-a?"
Asǝrrammiro yadǝkkǝna yeno.
Karwuni nga kuttu.
Ngawo kawu yindiyen,  kaka ngimnjuro sunode kanju njuttuwuyedǝa wukkudǝkko yeno.
Cinnadǝa kayekkǝniya kala ayawa bafǝna kamseyen.
Dawu ngimbedǝn jowo kakaye kura sawowuyedǝ gǝnagada.
Cidiya borwo dina laayen.
Lennǝkke kala ajappa adǝa fanngekko.
Kaka yilje bowosenniya,  njǝrakkekko.
Awi dimi kanidǝa sukkude duwan.
Jǝkkǝkke kanjudǝa kikkadǝkko.
Awi mǝmǝsmidǝ cǝne siworo.
Koronjudǝ asǝrramnjudǝa nokkǝna gairo fanji.
Wayenniya,  sa kaka yaniyero kadinniya,  jǝkkǝkke ayawadǝa roroanjuro leyekko.
Ayawa kada basafǝna nayeyekko.
Fal ngokke kalwunin gǝrayekko.
Jowodǝa jakkekkiya,  duwan ngawo fadoyen lekke ayawadǝa gigǝrǝkko.
Ayawa kǝji adǝ gaidǝa ngalte tambǝkkǝni.
Wayenniya,  Kaka jurwun kǝɍijuwo cuttuluwi duwon,  laskkǝkke ngimnjudǝro ayawa roro kǝrgaakko.
Tandi samma basafǝna.
Kanadi tiyere ayawa dewu ngoyekko.
Hangallayen luwo dikki duwon kaka taɍian casarai fangekko.
Sadǝn ayawani kalwun gǝrakke fuwunjuyen koyekko.
Wayenniya,  kasuwu.
Kaka sǝwa lǝp kǝnǝmmin ciyen.
Kulum doya-a ayawa-a kasuwuro ladoro cadi.
Yimdǝ duwan fanjuro lekkǝni.
Amma yimbin kunden yaye sai sǝdaiya.
Sa laa kajiri,  yani-a bawani-a kaka-a bowonsera.
Bowodudǝye curonju nokkǝna.
Bune yimdiyedǝ,  kǝnǝmbo boyekkiya,  adǝ fuwun kare wunduyema ndallǝkkiwawo yekko.
Yim adǝ tiyini ngar fanjǝna.
Kuren fero laa Faji-a yanju-a bawanju-a gǝre bǝlayen kasәrga.
Yim laa, Fajia yanju barambo ingi madaro kinodo.
Kәla jawalnjuyen, sawaanjua kattadәra.
Curo dәryero kәska dioro lejai.
Faji tandia garo maji.
"Marnowo, cidiya kәska kuwayedәn gurensunowo!"
yeno, "ya ingi madaro sunodәna."
Amma sawaanju tia guredu wayera.
"Lenowo, curo dәrredәn nanjaakki!"
yeno Fajiye.
Ngәrәmbaro yanjuro ingi maje kikkiado.
Koro curo dәrrero leje sawaanjua nayeyen.
Jawal ingi lajәnayedәa giga.
Nasha ingi bogadәn, jawal sanana kada na naro lejai.
"Ndarayen leyera?"
ferodә yeno.
Jawal kuradәa jәgane, leji, leji nga sawaanjudәa najәgәnni.
Jauro cәmbarena nangaro cidiya kәska laayen tusturo napkenniya, kәnәm tia ngoyen.
Faji kәnәmmin fayenniya, dunia nga cәlәmjәna.
Bulduwa tia dirijane kәljana.
Jauro rijәnadәro burwu cakkiwawo.
Ngәrәmji yenniya, bulduwa kәnaa tia dirijana.
"Bare yinettәmmi," yeno kowo ajappa buldu kurayedә.
"Ngәrәmmǝmiya, nia njәgǝriye!"
"Marno, kolsәnowo fanniro lenәkke!"
Faji bulduwadәa lawoyeno.
Fajia koldu wajane, curo dәrren fanjaro casado.
Nadә silla kada capkada ciyiya ye kuyajai.
Faji boje, simnju jakken.
Curo buneyen, ferodә bulduwa jandejai fangeno: "Awi gai kannudә?"
cәne buldu fal kiworo.
"Ingidә culori wa?"
"Awi yaye ngәlagәna cәne," tiro kalakkeyera.
"Kudǝkki wa?"
"Naam, naam," yera bulduwa gadeye.
"Kәna faniye!"
Bulduwadә Fajia ngimmin tuluworo sawwaradana.
Amma buldu kuradә tayiro mana kiddo, "Danowo.
Bare wada bәlaye ngәssuwi.
Buldu fima runju kәmbo juwuiwawo.
Yallande ngaa masәna dioro bowoniye."
"Kәsaiyani bowonәkki," yeno kamunjuye.
"Bawarawangәnani makki," yeno buldu ganaye.
"Yaniganaa madaro lenәkki," yeno buldu gadeye.
"Na adәn kәmbonia nammәkki," yeno buldu kuraye.
Buldu kura ci ngimben napkenniya, amanju gadedә targada.
Gurero kimbarenniya, fuwu kannu wupciyen buldu kura tәngai badiyen.
Jim kidәnniya, sәngori ngәskeno.
Faji sa cәdәna!
Ayayin lassiye culuwo?
Buldudә jauro kura ci ngimbe ngaa jakkәna.
Dawori tilo ndok rakce cәdi.
Ferodә ngәlaro sәtte, cau bulduye ton leje dayenniya, sinju kamdi gairo ngәrәmbaro kiluwo.
Bulduwa gadedә waldane kadiranniya, awo wakkajәnadәa kerunniya, gәrgajane, burwu casakkiaro ferodәa kaduyera.
Bawo ferodә kuruwujәna.
Ferodә bәlanjaro kadinniya, kam laa tia asuje burwu njakko badiyen, "Faji isәna, Faji isәna," yeno.
Yanju-a bawanju-a tia ngәrәmbaro kapkeyera.
Alaro godeyera feronja kәlewan isәna.
"Faji, Faji andi numbaro tәmagaiye!"
Tǝn yimdǝn Faji-a yalla gadea gadero karaarowaldanni.
Sa Nana ganajun yanju tia buji shawanin sǝnaji.
Yinnanju buji masamanne adǝa ngǝlaini kitando.
Bujidǝ iɍinju: ingi goroye-a ɍiwulla-a kǝɍi-a.
Bujidǝ bujiya yanjuye curo ngimbedǝa gade.
Katti gǝre fanjayedǝ ngamdu ye kannua ye kau-aye.
Curonju kadi-a kǝlanji-a dasaga.
Nana ndason yaye sai kǝladowa ani tia jagǝria.
Yanju wulji: "Adǝ bujinju masammanne tia kǝladowaro yida ciɍiwi."
Nana fero hangalla.
Na baram kǝrǝnnedǝa nojǝna.
Bǝla kakanjuye Gadoridǝ na dǝganadǝa nojǝna.
Sa san leje kiam kaɍimoye kakanju-a casai.
Yim laa, Nana sanambu kido.
Gadoriro,  bǝla kakanjuyero ciyenniya,  jawallan curo kauwayen facciye ledu tiyero.
Rijǝna ngai.
Fǝrdu kǝska laayen napce bana gureyen.
Sadǝn tia kǝnǝm ngoje kǝnnasim badiyen.
Ngo kǝnnasimnjudǝ: Kǝla buji masammannen ti bowoda.
Kakanju mǝmǝssiaro tiro kiam kaɍimoye curo kop kurayen ci.
Sa Nana kop kiambedǝa cǝmoyidǝ kǝnǝmmin fayen.
Nana hangallayen simnju kaje kǝlanju sapkenniya,  kǝla kǝskayen kǝlakaajinjun ngudo jiɍi ɍiwullaa napkada kiro.
Nana ciyenniya ngudodǝ ganadǝ fefedo bakce tiro jawaldǝa fǝleyeyeno.
Ngudodǝa giya.
Nana na jawaldǝ yindiro yaktidǝro kadio.
Ngudo ɍiwulladǝ njango bujiye Nanayedǝa camǝn kolyen.
Nana nguje ngoyenniya,  gǝwaktu sinjuye bujidǝ kiro.
Kuwa buji yanjuro asuyen.
Sam kidǝnniya baram am fanjaye ingi ngojaidǝa kiro.
Am fanjaye aiya-a bike-an tia kapkeyera.
Barga kǝnde feronjayero kani duwajane malyera.
Nana kǝla bujinju masammannen napce danju giyiro.
Kanyi-a Kǝri-a Fe-a sandi zauro sawa linta.
Yin laa takshin bǝlaroro caluwo.
Datǝram bǝlaronzabero najaanya.
Matomaye sandiro kungu matobe kuduwuro ciworo.
Fe kunguna matobe alujiwo.
Kǝri sutkowu kaino, sawawun nanzǝn adudu kalkaldǝ babero.
Matomaye kǝriro badalnzǝ cinlan.
Sadǝn, kanyiye kunguna aduzǝnyiro kaso gowo.
Matoma zauro gǝrawono karǝgǝnzǝ kuttua.
Matonzǝ gǝrzǝ lewono, badal kǝribe cinyiro.
Adǝro, kǝri suro matobe lottǝyinnaro kadujindǝ ku yayero.
Matoma kungunaro zǝgaidǝga mataro.
Kanyiye kowo matobero sǝgashin.
Ritǝ wande shiga kungunadǝ alutǝgǝro satanyiro.
Fe matowason lambinzǝ bawo.
Fe hangalnzǝn sǝretsǝ lai / kalo farjin.
Kungunanzǝ kamilro aluzǝnaro nozǝna.
Cinjanin kundenno.
Safa kadawua kinaji fakki.
Fǝɍe bǝbǝcci fakki.
Simmin kundenno.
Balo karaa cadi rukki.
Ngambadu kǝji fanji rukki.
Cinin kundenno.
Ingi kǝlwua tekuye tambǝkki.
Ingi suwurra lemǝn nasaraye tambǝkki.
Nukkonin kundenno.
Nukkonǝm takki.
Ngo fe.
Fedǝ kalaɍi.
Kausu fedǝ fero nowada.
Bikke dǝɍiyiye cǝdi.
Bol bakci.
Bune fedǝ fe ajappa.
Ro kada cǝkkayi.
Kamceji lawalaji.
Sim kǝmmǝmia,  mǝradunǝm karwunǝmbo yakke.
Fedǝ rakce nanǝmbo isi.
Njeroram.
Jaman kureyen,  bǝla Arnadi canidǝ kwa laa cunju Kondo-a kamunju Fanna-a kasarga.
Yalla arakku casambo.
Samma ferowa.
Fanna curo tadanju tulurre ngoyenniya,  Kondo tiro: "Fero gade kembumba fanni kollǝmi" yeno.
Amma konga kembumba,  sala kura laa dabbarjǝgǝkki.
Sa njamboye kadinniya,  Fanna leje ngosoma laa kiro.
Fero ra tadaro kiworo.
Kawuwa tada-a fero-aye cǝwando.
Yalladǝro Adam-a Auwa-aye cu casakko.
Yadǝ Adamba curuiya karwukǝji fanji,  amma Auwaa curuiya sai karwukutta.
Karwunjun awo falma dioyedǝ yeno.
Fanna Auwaa ngosomadǝro koljiye Adamba kwanjuro kikkado.
Karwukǝjiaro dǝladǝa Kondoro fǝleyeyeno.
Kǝjifandaro jama bǝlaye capce cu tadanjuro njakkoro.
Adam wuraje baɍimi shawaro walyen.
Auwa ye fero shawaro walyen.
Yim laa nansǝni cidi duwon,  Adam fero shawa laa kiro.
"Fero adǝa kamuro ngokki cini karwunjun'."
Niyaro kiworǝnniya,  aiya badiyen: "Mukhwana wefwe,  Mukhwana.
So yakhupa omunwa,  Mukhwana.
Nebebula omukhana,  Mukhwana.
Barulaka khulwanda,  Mukhwana.
Nebebula omusiani,  Mukhwana.
Barera mungo muno,  Mukhwana.
Iyeyi yakwa,  Mukhwana.
Iyindi yakwa,  Mukhwana."
Adǝgaidǝ kadaro tǝdo.
Adam awo cǝdi nojǝnni.
Na yanju Fannayero cije leyen.
"Fero shawa laa kirukkiya,  tiro jande niyaye yiddǝkkiya,  wuro aiya faldǝmaa sawison yessiyi."
yeno yanjuro.
Yanju tiro: "Fero adǝye aiyadǝ ngaima" yeno.
Nayi ynidi kawuwa.
Banǝm tada gǝni wa fero cǝragǝnni.
Adǝ nangaro tǝn dǝlanjun tia ngosomadǝro kolgǝkke nia fadoro na banǝmbero ngiwudǝkko.
Tadadǝ ajapcǝna ngai.
Adam lawardǝa banjuro wulgeyenniya,  badǝ jirenju baworo asuyen.
Kamudǝa bowoje tandi yindin ngodagǝne ngosomayero lejane Auwaa fadoro kewudo.
Auwa fadoro kadinniya,  banju-a amwurawa-a kani duwajane sala kedo.
Sala adǝ kǝla yalla sammaye kǝldaye.
Saa diriyenniya Auwa tada mai ye gaɍiwu ye bǝladǝyedǝa niyayen.
Larasu-a arsiyi kada-a fanjaro cuwudo.
Jilwa fato bǝlin majin.
Adǝ alama fato ngalwobe.
"Rangnǝm isǝm rokko bonyiyen," wono Kuturuye.
"Askǝrngǝna," wono Jilwabe.
Yimdǝga bunedǝro Jilwabe kǝnashinzǝ ye toloa ye.
"Rangnǝm isǝm rokko bonyiyen," wono Akuye.
"Askǝrngǝna," wono Jilwabe.
Yimdǝga bunedǝro Jilwabe kǝnashinzǝdǝ Kalla ngǝwu-a tamtamba-a.
"Rangnǝm isǝm rokko bonyiyen," wono Bǝnyiye.
"Askǝrngǝna," wono Jilwabe.
Yimdǝga bunedǝro, Jilwabe kǝnashinzǝdǝ amusu ye kǝli ye.
Jilwa ye na laa zǝmzǝm-a hargata-a mǝradǝzo.
Jilwaye dangarma kitawube shin karǝngǝn ciwando.
Bune shimadǝ, Jilwabe kǝnashinzǝdǝ zǝmzǝm ye kǝji ye laa sǝwandi.
Fajara Jilwa.
Jaman kureyen, bǝla Arnadi canidǝ kwa laa cunju Kondo-a kamunju Fanna-a kasarga.
Yalla arakku casambo.
Samma ferowa.
Fanna curo tadanju tulurre ngoyenniya, Kondo tiro: "Fero gade kembumba fanni kollǝmi," yeno.
Amma konga kembumba, sala kura laa dabbarjǝgǝkki.
Sa njamboye kadinniya, Fanna leje ngosoma laa kiro.
Fero ra tadaro kiworo.
Kawuwa tada-a fero-aye cǝwando.
Yalladǝro Adam-a Auwa-aye cu casakko.
Yadǝ Adamba curuiya karwukǝji fanji, amma Auwaa curuiya sai karwukutta.
Karwunjun awo falma dioyedǝ yeno.
Fanna Auwaa ngosomadǝro koljiye Adamba kwanjuro kikkado.
Karwukǝjiaro dǝladǝa Kondoro fǝleyeyeno.
Kǝjifandaro jama bǝlaye capce cu tadanjuro njakkoro.
Adam wuraje baɍimi shawaro walyen.
Auwa ye fero shawaro walyen.
Yim laa nansǝni cidi duwon, Adam fero shawa laa kiro.
"Fero adǝa kamuro ngokki cini karwunjun."
Niyaro kiworǝnniya, aiya badiyen:
Mukhwana wefwe, Mukhwana.
So yakhupa omunwa, Mukhwana.
Nebebula omukhana, Mukhwana.
Barulaka khulwanda, Mukhwana.
Nebebula omusiani, Mukhwana.
Barera mungo muno, Mukhwana.
Iyeyi yakwa, Mukhwana.
Iyindi yakwa, Mukhwana.
Adǝgaidǝ kadaro tǝdo.
Adam awo cǝdi nojǝnni.
Na yanju Fannayero cije leyen.
"Fero shawa laa kirukkiya, tiro jande niyaye yiddǝkkiya, wuro aiya faldǝmaa sawison yesiyi," yeno yanjuro.
Yanju tiro: "Fero adǝye aiyadǝ ngaima," yeno.
Nayi yindi kawuwa.
Banǝm tada gǝni wa fero cǝragǝnni.
Adǝ nangaro tǝn dǝlanjun tia ngosomadǝro kolgǝkke nia fadoro na banǝmbero ngiwudǝkko.
Tadadǝ ajapcǝna ngai.
Adam lawardǝa banjuro wulgeyenniya, badǝ jirenju baworo asuyen.
Kamudǝa bowoje tandi yindin ngodagǝne ngosomayero lejane Auwaa fadoro kewudo.
Auwa fadoro kadinniya, banju-a amwurawa-a kani duwajane sala kedo.
Sala adǝ kǝla yalla sammaye kǝldaye.
Saa diriyenniya Auwa tada mai ye gaɍiwu ye bǝladǝyedǝa niyayen.
Larasu-a arsiyi kada-a fanjaro cuwudo.
Yin laa Tamarye kusunyi Sǝgadǝbe cinato.
Sǝgadǝ kura laaro lizǝ walgono.
Sǝgadǝdǝbe zawalnzǝ kotǝbe zakkono.
Tamarye Sǝgadǝga tambarijya sǝragǝna.
Mashinzǝbero lewono.
"Martǝgono banasǝnowo Sǝgadǝ nuiga tambarnge.
Zawalnyiga zaksǝna," wono Tamarye.
Kamuwa indidǝbe zuzuadaso, amma Sǝgadǝ shimadǝ zuturo wawono.
Dongolibe lega.
"Martǝne banasane Sǝgadǝ Tamarye tambartǝro!"
sandiya longoroata.
Dongoli sandiga bana kadio.
Kamuwa yakkǝye zuzuadaso Sǝgadǝ tambartǝye, amma kuwa yaye Sǝgadǝ tǝgǝndǝnyi wawono.
"Awo dikinnama nogǝnyi," wono Tamarye.
Sadǝman Kulo Tamarbero kǝnji laa isǝ karago.
Kǝnanzǝa.
Sǝgadǝ kura laadǝga gǝro badiwono.
"Dane," wono Sǝgadǝdǝye.
Amma kǝnjidǝ waltǝ jigǝro.
"Dane!
Wuga takukulsǝmin," wono Sǝgadǝye.
"Naakǝnyi."
Daji Sǝgadǝ fǝrtǝ kaubero tambargatǝgǝ.
Sǝgadǝye balbal laa fǝrtǝ kauben dawono.
Sunyiwa indi shiga sawandi.
"Abi Sǝgadǝ adǝro diyen," sandiye coworo.
"Kolle shiga," gada, "kǝjijin" gada gǝrǝye.
Sunyidǝye kau kura laa goza sutsaiya Sǝgadǝ katin sa nyagada.
"A'a!"
Sǝgadǝdǝye kairo.
Farza ngowogada.
Daji Sǝgadǝdǝ katǝ badiwono.
Suro Sǝgadǝdǝben awo ritǝramma ciluwo.
Awodǝ muskonzǝ fal shimnzǝ fal shinzǝ ye fal.
Zauro kururam battia.
"Wandowo kassuwi," wono awodǝye kowo farakkan.
"Wuma mai Sǝgadǝye."
Cabe dǝgai Sǝgadǝ waltǝ zakkatǝgǝ.
Sunyidǝye zaumaro rigataro walzai.
Fatoro sagesǝ walta amza kuraro hawarajaa.
"Wai!
Zaraptiye!"
amza kurawa ye.
"Hawar awo ritǝramma sagǝdeye nonǝwi wa"?
Shidǝ sagadǝ taganesye laa "camman nandiye shiga kollowo."
Adǝma biyila baliminnayedǝn.
Tamarye Sǝgadǝnzǝ suronzǝn zauro kusunyi ngalwo ngalwo ngǝwuwa.
Sǝgadǝ rigataye culowo.
Shinzǝ faldǝ zǝwa kǝla Sǝgadǝdǝn cilowo.
Shimzǝ faldǝn baye bǝladeyabe sammaga curo.
Muskonzǝ faldǝn kunsunyidǝga zǝrǝgǝ sammaro tarjiwo.
Kusunyidǝ zǝregǝ kǝliwa sammayen Sǝgadǝ kura ngalwo laaro liwono.
Binǝm adǝn bǝladeyadǝn wunduso Sǝgadǝnzǝ kǝmbubea fasakro walwono.
Tamaryero leza, "Askǝrnyina Tamar," andega bowosammaro, ada.
Zaman kureyen Maina laa tambuna su baa.
Shidә Mai Dunomabe tadanzә tok tilodәma.
Ngawo saa kadaro jezanayen duwo katambo.
Maidә kam shiga waratatәma majin.
Sokku tambuunadәn Maidә karәgәnzә kәji nankadero sunzәdә ashirro rowono.
Ferobi yaye sunzә guljiya kamu Mainadәbero waljin.
Sa Maina na nambero nazәgәnan, Maiye wowurmaro gulzәge ferowa awulaksana lardәbe ngasoro kawlulidә wurmazәgә sә.
Isa gaska su Mainadәbe gultәteyedәro rәptaa.
Ferobi yaye nasartәnadә kamu Mainabero waljin.
Kawuwa samnodәro gapsәnadәn ferowa dawari badigada.
Kәlanza kәrza, fәrgaminza kamza, nalle shinza-a mukkonza-aro kәrza, telayen kare bәlin sodutu.
Laa ye malәmyen leza fatiya samowu.
Kanadi baama ye larawumayero leza sandiro wuzә kәnasarrawaro.
Yim samnoyedәn, nduso Mairi kadujin.
Maina-a babanzә-a, kaliyawaye sosordaa nduson burwonro leyada.
Ferowadә, kazәmuwanza-a ngalwo-a zayenza ngalwo-a Mairiro nuwajaa.
Abiso dawartәna.
Wowurmaye samnodә baditәna sә wurmajiwo.
Ferowoso isә suwa yakkә guljin.
Sudә citaga samno ba dazәna, setanyiga, fero gade suluyin.
Fero burwoye suluwu wono, "Modu wa?"
"Mommodu wa?"
"Matta wa?"
Daji Mainaye wono, "Fandәmi feroma kәraminyi.
Fandәmi kalkalro."
Fero kәnindimiye suluwu wono, "Bukar wa?"
"Umar wa?"
"Usman wa?"
Daji Mainaye wono, "Fandәmi feroma kәraminyi.
Fandәmi  kalkalro."
Fero kәniyakkәmiye suluwu wono, "Ali wa?
Zubair wa?
Abba wa?"
Daji Mainaye wono, "Fandәmi feroma kәraminyi.
Fandәmi kalkalro."
Samnodә kawu kadaro cado amma ndumaye sudә sәtayi.
Daji wowurmaye loktudә sasarana sә mawuwono.
Fero laa mbeji yanzәbe shiga lezәro ndәlamzәgә.
Ngawo cidanzә fatoye sәdә dazәnayen, dawaratә ciwono.
Ngawo lezәnayen, yanzәye shiro barra dәpciwo.
Kәmurso laa tilonzә curo.
Shiga lewazә kuru abi mazalnzәwo sә cuworo.
Kәmursoye wono, "Watәwoson na adәn isәke jengin wanee kam laa fandәke kәlanyi kәrjinnge.
Ferowa isa kozana sammaye ada wuro loktunza ba ada."
Ferodәye karәgәnzә gәnazә daji kәlanzә kәrwono.
Kәmursoye shiga cuworo, "Feronyi, ndara lenәin?
Abi manәmin?"
Shiye wono, "Mainadә    tambunaman ndumaye sunzә nozәnyi illa babanzә.
Ndu yaye sudә guljiya kamu Mainabero waljin."
Kemursodәye wono, "Mainadә sunzә Tatasko."
Feroye shiro  askәrzә lewono.
Sokku na samnoye nazәgәnadәn, nәmngewu ambe surunadә karәgәnzә kamgategә.
Nonguzәna- kuru rakesә suluyinba.
Takcindә wono, "Awo adә nuwanyi."
Culuwo.
Ferwa gadәye shiro yiljaa, ada sandidә shiro ngalwowo.
Amma Mainaye ci sәkkә daji shiga kollgada.
Daji suluwu wono, "Ibrahim wa?
Kassim wa?
Kagu wa?"
Daji Mainaye wono, "Fandәmi feroma kәraminyi."
Ferodәye wono, "Nongәna duwo ronyiro riwoko."
Daji Mainaye shiro manazә sә shiga ndәlamjiwo.
Feroye wono, "Tatasko wa?"
Daji Mainaye yillono, "Kalkalro fandәma!"
Kәlele nyiyabedә am cintәye-a karәngәye-a sammaye adargada, daji karәgәnza kәjia kasaru.
Sa Nana ganajun yanju tia buji shawanin sǝnaji.
Yinnanju buji masamanne adǝa ngǝlaini kitando.
Bujidǝ iɍinju: ingi goroye-a ɍiwulla-a kǝɍi-a.
Bujidǝ bujiya yanjuye curo ngimbedǝa gade.
Katti gǝre fanjayedǝ ngamdu ye kannua ye kau-aye.
Curonju kadi-a kǝlanji-a dasaga.
Nanaa ndason yaye sai kǝladowa ani jagǝria.
Yanju wulji: "Adǝ bujinju masammanne tia kǝladowaro yida ciɍiwi."
Nana fero hangalla.
Na baram kǝrǝnnedǝa nojǝna.
Bǝla kakanjuye Gadoridǝ na dǝganadǝa nojǝna.
Sa san leje kiam kaɍimoye kakanjua casai.
Yim laa, Nana sanambu kido.
Gadoriro, bǝla kakanjuyero ciyenniya, jawallan curo kauwayen facciye ledu tiyero.
Rijǝna ngai.
Fǝrdu kǝska laayen napce bana gureyen.
Sadǝn tia kǝnǝm ngoje kǝnnasim badiyen.
Ngo kǝnnasimnjudǝ: Kǝla buji masammannen ti bowoda.
Kakanju mǝmǝssiaro tiro kiam kaɍimoye curo kop kurayen ci.
Sa Nana kop kiambedǝa cǝmoyidǝ kǝnǝmmin fayen.
Nana hangallayen simnju kaje kǝlanju sapkenniya, kǝla kǝskayen kǝlakaajinjun ngudo jiɍi ɍiwullaa napkada kiro.
Nana ciyenniya ngudodǝ ganadǝ fefedo bakce tiro jawaldǝa fǝleyeyeno.
Ngudodǝa giya.
Nana na jawaldǝ yindiro yaktidǝro kadio.
Ngudo ɍiwulladǝ njango bujiye Nanayedǝa camǝn kolyen.
Nana nguje ngoyenniya, gǝwaktu sinjuye bujidǝ kiro.
Kuwa buji yanjuro asuyen.
Sam kidǝnniya baram am fanjaye ingi ngojaidǝa kiro.
Am fanjaye aiya-a bikke-an tia kapkeyera.
Barga kǝnde feronjayero kani duwajane malyera.
Nana kǝla bujinju masammannen napce danju giyiro.
Lǝtǝɍin kojǝnadǝn Fusam lokkollo ledu badiyen.
Kǝlas bǝɍinno kadiniya,  koiya gade kiwando.
Fusam kitawuwa foto kadaa cǝrawo.
Lokkolwu kǝra gade ɍiworo lejana.
Kowo arawuwaye caɍina.
Ngawo kǝrayen napcane tussera.
Fusamba gǝre madamben kǝnǝm ngoyeno.
Lokkolwu amanjaro nangi rǝptaaro lejai.
Fusam-a yanju-a fadon kǝra cadi.
Yim laa, yaana yindi Nana-a Faji-a yanja-a bawanja-a nasuna.
Na dasaganadә jauro ngamdu.
Ingi cududiwawo, nemaye bawo.
Kәmbo manәmiya, sai ledu kuruwu dimia.
Nana, fero darajaa ye nәmgada ye sәrra ye.
Yanjuwuna Faji kәla kәbbua wundumaye gala ngojiwawo.
Ambo kissәgәnni.
Dunia wayenniya, kәramiya yindidә kәmbo gәnama cadanni.
Kәmbo madaro leyera.
Nana-a Faji-a jawal gade gadeyen leyera.
Sadәn, kәmurjo laa Jari canidә gәrenjadә tiye kәrga.
Wundu yaye Jaria jaijaro nojәna.
Amma kasa nandǝɍimaye cәdana.
Tiyinju nga tuno.
Fajia kәmurjo adә bowoyeno.
"Feroni, nganәm?
Ndaran Kadim?
Ndararo lenәmi?"
Faji koronju sammaro jawu keno.
Koro kamu kәmurjodә tiro yeno, "Fanniro kalansәne awo laa wuljǝgәkke."
Faji kәmurjodәro mana kuttu kuttu cәddo: "Dunonәm kinaji adәa lenәkko nәmidә nukkәna ngalwo."
Kәmurjodә tiro kissәgәnni, kәlewan jәmme yeno.
Daji Faji jawalnju kida, na laa ajappa nayeyen.
Nadә dәngaɍi so, kadi so kuɍiya jiɍi jiɍi kada.
Naniye tiyi nga faida bawo, jau maro cәmbarәna nangaro awima juwunni.
Na adәn napciya, kuɍiya tia jagәri.
Jawalnin, Nana-a kәmurjo-a kattado.
Kawu bәlaaro badijәnayen, Jari runjumaa Nana curo, jauro karwunju kәji.
Kәmurjodә tia bowoje, koro kamanjuro cәddәna ngaa kiddo.
Nana kasacce Jaria fannjuro kalakkeno.
"Awo am nguwu cadәnni ni dimba," yeno kәmurjoye.
Nanaro ka ce, fadoro walle nadәn awo ragәmba ngaa fandәmi yeno.
Nana kәmurjodәa wuseje, ngәrәmbaro fadoro leyeno.
Fado bәɍin kare-a kәmbo kada-a nayeyen.
Lardudәn kamuwa ngaa nangaɍiwun kojәna.
Amma yanjugәna faccәgәnadәro sawi yaye ciri, "Kam gala kәrәnjiwawo wa ci kәmagәnnero ngayi."
Kurram yalwanzǝ ModuAjirin kasheru bǝla kuracidi Gajigannabe.Kurramdǝ shi fuwura ajiyakkǝbe.
Shi karǝgǝ ngǝlaaye kǝla ferǝmgata-a ye.
Kurram dabbawasǝragǝna.
Shi Ngamnzǝ-akuwinzǝ indi-a kanyinzǝ-abolanzǝ-aye.Sandiro kǝmbu kǝnjo-abisketǝgǝan, loktuganagǝnyi bannajin.
Yim laa, Kurram faraskǝram biskebe maarantaben kwaitawanzǝga biskezaido, duliye bolaro dongur gǝpsayin ciroga, “Ngamaramro, boladǝga baksairo,” kǝlanzǝga ciworo.
Burwon kwaitawanzǝsodǝ awo waajindǝ asuzanyi, shiga jashaga.
“Boladǝga baktǝ kollowo shinnaro,” Kurramye yilwono.
Duli indidǝ cagaso.Kurramye bola indizaufanzanadǝga sǝta.Shiye fefetonzan kungugadegade indi ciro.
Shiyebolawadǝga gozǝ fatorosadǝ njistǝgǝro nyagono.
Shiye bolawadǝro njissǝgǝambazǝ.
Daji kajiri amzǝkurawaro awo kausuwaazǝnadǝ hawarajiwo,kuru futu bolawadǝgasǝkkagǝnaso ye, guljiwo.
Wazǝna suwa Kurram-aamzǝ kurawa-a liitariroleza bolawadǝro dajikurwun cowudo.Ngawo kawu ganayenkunguwanzadǝ hamgano.Kurrambe zaurokarǝgǝnzǝ kǝjiwono.
Kurram sambisoro kwaitawanzǝro gulzǝyin, “Wu dabbawa raakǝna, dabbasodǝ andero faida kuru sandi sawawande.
Sandiga nyiwo-a nzǝlifoadǝ mbu wono.”
Curo bǝla Kakumayen kǝrgakko, nadǝ ngamdu ye kannua ye koro kǝska kaɍiyia tǝrǝm.
Bǝladǝn kam yayero kanima ngǝwu wo.
Kasuwudǝman kanti gǝnama koro kalala ye fanǝmbawo.
Am ngǝwu nga belon dadajai.
Yim laa yani bowose, "Idi ku kǝrwu arakku kalkal tam.
Awo laa niro njiye."
Kanadi lawuro awi yikke kiworǝkko.
Baɍi kasuwu Maineyero karnin kallo leniye.
Leduni burwoye bǝrniro nangaro karwu kǝjiro bune farai leddǝkkǝni.
Wayenniya, na karren katte yani-a yinnani-ayen dagada yange jinne-a kalwu kime-a takkǝna.
Wu tǝngǝɍi laa fandǝkki katte, yani dadua ye tinene yeyen-a yinnani gursambayen.
Kardǝ jauro cǝmbǝɍǝna nangaro duno yaniyen napkekko.
Karwukǝji-a kasǝmba-a casakke awima jawalnin rukkǝni, kǝnǝm ngonsen.
Kawu kasuwu Mainero iseyemaro dunia kausuyen.
Ngaworam uɍi kasuwuyedǝn ngawǝn, kamu laa argǝm so, ngawuɍi so cǝladi.
Fuwu ton kongawa yindi dangaɍinja ladoye sawijai.
Sǝgǝri laayen fero gana laa maara ɍiwulla yilyilji mukkonna.
Yani rui maara adǝa yekkiya, ro waje mukkoyen gǝrsen.
Dawu kasuwuyen kanti kura laa tadakǝskaye jiɍi jiɍi caladi mbeji.
Laanjadǝa nokkǝni.
Awi tada kǝska aniye cunja yikke yania kiworǝkko?
Ani lemǝn nasara, toni goiba cǝne wulseyeno.
Sǝwardǝkke ani ye nda yekko.
Tadakǝska ani ngaye curon moloma karwuni cǝrawo.
Alamanja-a jiɍi -adǝa jauro mangarnǝkkǝna.
Nankǝjinjaye jiɍi fanduro makki.
Yaniro fal sikkiwe yekko.
Sikkiwunniya jǝkkǝkke mukko yindin mowokke njakkekko.
Ngalte tadakǝskaye kǝji adǝgai tambǝkkǝni.
Awima gade raakkǝni moloni gǝni wa.
Moloni ngǝrǝkke kerǝnniya yani-a bawani-a mayekko nga ndaraman bawo.
Gerenin kamuwa laa kombǝter caladidǝa kiworǝkkǝniya tandia carunni yera.
Kawa so ngǝssekko.
Moloni ngǝrǝkke kerǝnniya yani-a bawani-a mayekko nga ndaraman bawo.
Gerenin kamuwa laa kombǝter caladidǝa kiworǝkkǝniya tandia carunni yera.
Kawa so ngǝssekko.
Sa laa kamu laa mukkoyen sǝdane na yalla gadeyero siado.
Kam laa dadua, ngisi kuruwua siworo: "Wundu cunǝm tadani?"
Yirǝkkiari Idi yekko.
Yallasodǝa kasuwun caladi waro kǝlani korǝkki.
Nǝmmǝkke, memedu ngǝssekko, waneye nadǝn kam laa yalla ciwu waroa.
Sakkudǝn kamu laa ise tada fal kiado.
Tada fuwuye ndaljanadǝ wuma yikki karwunin.
Gadero fadoro wallǝkkiwawo yikke koro so badiyekko.
Sa kam ngisi kuruwuadǝ bowosenniya, koro so badiyekko.
Wua sadǝmbawo yikke ngǝrǝmngekko.
Sa yani-a bawani-a cuni cadai fangeranniya jǝkcagane kantidǝro kasargawo.
Idi, Idi cǝne yani bowoseno.
Sa cikke yaniro kǝrdǝgǝkkǝnadǝ, yinnani wuro careyen nia awo laa njoro manjiye.
Maara bikkeye ɍiwulla curo ngǝrwunjuyen cuttuluwe seno.
Banonju jauro kori.
Ci ngimnjuye jauro cidiyan.
Dǝgǝlnju jauro kori.
Belonju jauro gana.
Kam adǝ dadua.
Banonjuro ka kuruwu kikkaro.
Ciya ngimnjuye kurajiyi.
Dǝgǝl jauro kura cǝtandiǝ.
Belo dadua ciwo.
Kǝla kuris daduayen napce,  furshet kuran masǝna kido.
Fanju kolje,  leje curo dǝrren saa kadaro napken.
Kuwui-a dǝngaɍi-a sawa.
Kulum kǝlaruinin kasarga.
Yim laa niya bol baktuye ngojane, kam kamnjua nodun kojǝnadǝa roro.
Bol baktarambo lejane bikke badiyera.
Kuwui doi, amma dangaɍi tia nan doinin kojǝna.
Kuwui boldǝa kuruwuro bakciyi, dangaɍi tiye maa kojǝnaro kuruwuro bakciyi.
Kuwui gǝrgadu badiyen.
Penalti baktu badiyera.
Burwon dangaɍi tima bol rodama wo.
Kuwui bi fal ndok cakko.
Koro kuwui bol rodamaro walyen.
Dangaɍi bakkenniya bi kekko.
Walde bakkenniya koro kekko.
Adǝgainin bi uwu kalkal cakko.
Kuwui tia jawuna dǝro fum gǝrgayen.
Wada bikkeye nojǝnni.
Dǝngaɍi kaasu cǝdi sawanju jallattidǝro.
Kuwui karwukuttaro, dǝngaɍia cǝdane sǝdǝk kindo.
Kuwui fadoro lejǝdǝ jawlnin ya dǝngaɍiyea kattadǝra.
Yanju dǝngaɍiye nda tadanjuro tia kiworo.
Kuwui tiro nuktuwu wayeno.
Ya dǝngaɍiye ronju wayen.
Yanju dǝngaɍiye kowo samsu laa fangeno.
"Banansǝgǝne ya!"
yeno kowodǝ.
Yadǝ kowodǝa kǝrǝnngenniya, memeyen.
Kowodǝ curo kuwuiyen isi.
Ya dǝngaɍiye burwu kekko: "Dawarinǝm laan faidadǝne tadani."
Dǝngaɍisodǝ rakcane curo kamben kinajai ye banna cadi ye.
Kuwui lolodu badiyen, tiyinju samdu badiyen.
Kuwui ngaryenniya tuwayen.
Warashsha kidǝnniya,  kasaauyeno.
Dǝngaɍi curonjuyedǝ kinaji.
Kuwui jusse dǝngaɍia kittuluwo.
Dǝngaɍi-a yanju-a guwurjane ngawo kǝska laayen gǝrgaada.
Tǝn yimdǝn kuwui-a dǝngaɍi-a waduwuro walyera.
Lǝtǝɍin kojǝnadǝn Fusam lokkollo ledu badiyen.
Kǝlas bǝɍinno kadiniya, koiya gade kiwando.
Fusam kitawuwa foto kadaa cǝrawo.
Lokkolwu kǝra gade ɍiworo lejana.
Kowo arawuwaye caɍina.
Ngawo kǝrayen napcane tussera.
Fusamba gǝre madamben kǝnǝm ngoyeno.
Lokkolwu amanjaro nangi rǝptaaro lejai.
Fusam-a yanju-a fadon kǝra cadi.
Wu-a dodoni-a nguduwa semeye farjaidǝa ruiye.
Wu-a ngodowani-a dagǝlkǝɍi kǝskan ruiye.
Wu-a dagǝlkǝɍini-a kaɍimowani karaaye-a kǝla kauyen bikkeniye.
Wu-a kaɍimowa karaaye-a dagǝlkimeni-a bolla tuloye tandiye.
Kulum, wu-a dagǝlkimeni-a dagǝlcǝlǝm-a ayawa ngǝriye.
Dagǝlcǝlǝm-a dagǝlkime-a kudu rijana.
Wu-a kuduni-a kadi-a fadoro angalden leniye.
Kadini-a wu-a foɍido funiyearo gǝre kuluwuyen aiya yeniye.
Am fanniye samma curo kǝjiyen kasarga.
Wundu yaye nojǝna kǝmagǝn kinja jauro kuruwuaro.
Kuren kinja kǝmagǝnne kura ye kori ye.
Kamar suno dawu fǝkkanjuyen gai.
Yim laa tada kǝmagǝnne ndoroma laa katambo.
Lǝman fi yayero koro cǝddi.
Kaɍimo karaayea ajapken.
"Awiro daunǝm kuruwudǝ?"
yeno.
Anjǝrrero: "Awiro kangadinǝmdǝ tǝlambadǝ?"
Ngurtuyero: "Awiro simmǝm kimedǝ?"
Karambea ajapken.
"Awi kǝmbo karambe wo?"
"Bare koro ania dimmi!"
cǝne yanju fǝkka kǝrje sapkada.
Ngurusu burwoaye tadadǝro wuljiyi: "Sǝgai wua ngadaro.
Awo karam jǝwuidǝa rumi yeno."
Tada kǝmagǝnne ngurusua ngadaro jǝgane leyen.
Kajaɍa lanje jawal gǝnaje, ci ingiyen ise dayen.
Curo ingiye niniyen.
Nda karamdǝ yeno?
"Nda wadu?"
yeno kau laa ci ingiyen.
"Wadu kǝlewa," yeno tada kǝmagǝnne.
"Waneye rangǝme awo karam jǝwidǝa wulsǝgǝmi wa?"
"Ngune wuljǝgǝkke," yeno kaudǝ.
Cidiyane, cidiyane yenniya, tada kǝmagǝnne jauro nguyen.
Karam rap kinjanjudǝa sheɍin kida.
Karam awi kǝmbonǝmbo?
Cǝne tia ngurusu kiworo.
Tada kǝmagǝnne njolje, kassi, kassi nga karam kolduro wayen.
Tada kǝmagǝnne kinjanju kasse kasse lande, har bim wajallo kawuro.
Karam karwu kuttua kǝmbonju fǝrǝssǝnadǝro ingin lǝpte sapkada.
Tada kǝmagǝnne kinjanju kirunniya tǝlamdǝ bawo.
Jauro kuruwudǝ nangaro tadakǝska dǝlam semeyema cǝwurdi.
Sa kausua wa tilan kasaldi.
Tǝn yimdǝn kǝmagǝn samma kinja kuruwu cada.
Jauro tairo faidaa.
Ngo fe.
Fedǝ kalaɍi.
Kausu, fedǝ, fero nowada.
Bikke dǝɍiyiye cǝdi.
Bol bakci.
Bune fedǝ fe ajappa.
Ro kada cǝkkayi.
Barwuwa lawalaji.
Sim kǝmmǝmia, mǝradunǝm karwunǝmbo yakke.
Fedǝ rakce nanǝmbo isi.
Njeroram.
Kuren fero gana laa cunju Kawaa.
Banju bawoyenniya ti-a yanju-a kasarga.
Yim laa yanju tiro bǝla gadero bǝrdigǝye, kǝndǝgai bǝɍin diye yeno.
Kawa bǝladǝye koldu cǝragǝnni.
Dunonjuro kairo.
Yanju tia bǝladǝn koldu cǝragǝnni, bǝladǝn sedanna kura kura kada curo kauyen mbeji.
Kawa dunonjuro kairo har yanju tia runju kolje sapkada.
Yqnjuye tiro kulum bǝrinju cukkudi yeno.
"Aiya yekkiyama wuro asunǝmi.
Wundumaro bare cinna kagǝmmi, feroni," yeno.
Wayenniya, Kawaye yanju tiro bǝrinju kikkudo.
Aiya badiyen.
Kawa feroni!
Luye are bǝrinǝm bui!
Kawa cinna kaje, culuye bǝri kǝji yanjuye giwo.
Yanju kǝla feronjuye samje, bǝlanjuro walyen.
Kawa fanjuro ngaye dǝgǝlnju kiassa.
Sedan kura laa ngawo kǝskayen gǝrade awo Kawa-a yanju-a mǝnajaidǝa kǝrǝnngen.
Kawa fatǝla kejǝnniya,  kowo laa fangǝn.
Cinnadǝn aiya yanjuye cǝdidǝa fangen.
Kawa feroni!
Luye are bǝrinǝm bui!
"Saptǝne!nia yani gǝni," yeno Kawaye.
Ni sedan gǝni wa?
Sedan karwu kuttua leyen curo kaunjuyero.
Suwa-a kajiri-aro Kawaro yanju bǝri cukkudi.
Suwa-a kaji-aro sedandǝye isi.
Koro sawi yaye Kawa tia duji.
Aiya yadǝyedǝa ngǝssiyama Kawa kowodǝa asuji.
Yim laa sedandǝ nanga kiwondo: "Kowonidǝa fallǝkke kowo yanjuyedǝa yinngangagǝkki."
Kannu kura fuje curodǝro kau mbokke sǝmumulle gǝpkeyeno.
Kaudǝ kime fitto wallenniya, kannun cuttuluye kindo.
Kau kannuadǝ ngowoljonjuyen koyen.
Sedandǝ aiya badiyen, kowonju faldǝna waro.
Kowonju yanju Kawaye gairo waljǝna cǝne kǝji fanji.
Kawa kǝji fanji, kowo kǝji yanjuye fanjǝna.
Cinna kayenniya, sedan dagada.
Jaktuwu badiyenniya, sedandǝ tia namuyen.
Kawaa cǝdane buwuro gǝpkeyen.
Sedandǝ kǝji fanji kanji kaunjuyero aiyanju cidiyaro sapkada.
"Capalo takkǝna wa masǝnani kuyero adǝro kǝlgǝkki gǝna," cǝni sedandǝ.
Wayenniya balde, yanju Kawaye kureyedǝ gai feronjuro bǝri kikkudo.
Aiyanju kido, fero culuwunni.
Koro walde kido nga fero culuwunni.
Yakkuyedǝn cinnadǝa tǝmbalyen.
Kawa ndaraman bawo.
Awo wakkajǝnadǝa asuyenniya, jawal dawari laa madaye ngǝssen.
Capalo kǝmo kura laaro tapciye, kǝlaro gǝnajiye kauwa kaduyen.
Leje cinna sedannero salamngeyen.
Sedan kala capalo kǝjiye fanje saden cinna kayen.
"Nda daudu sedan," yeno yanju Kawaye.
"Kokki duwon aiya kǝji dimi fangekko.
Bǝla gadero lekki larusa tadaniyero."
Sedan capalo adǝgai nja waji wa.
Yanju Kawayero ngaye ngimbo yeno.
"Dane capalo finjǝgǝkke kawu jawalni takkiro," yeno kamudǝye.
Sedan kǝji fanje capalodǝa sadǝn kia.
Yanju Kawaye gana ganayen sedandǝa capalon tapci ngai har kǝmodǝ kero.
Kuwa sedan lǝrǝtto waljǝna kǝnǝmbo boyen.
Sedan sǝngori ngǝssenniya, kamudǝ buwudǝa kaje,  kawa kiluwo.
Kawa-a yanju-a ngǝrǝmjai ngai fadoro kadira.
Adǝ fuwun Kawa-a yanju-a bǝlanja bǝɍinnin kǝji con kasarga.
Sadǝ be, yimdǝ mǝktua.
Kanguwu kawunju kada ingi cǝwandǝnni.
"Ingi sim fal ragǝkko, kalu kǝskayen curi yaye."
Kǝlanguma ngamngen.
"Ingi yakkǝni wa nukki, cǝni kanguwu.
Falwu wuljai fakki adǝro sai lekkiya."
"Falwudǝ njadi," cǝne tia kǝnnari galayen.
Kanguwudǝ jauro ngudu fanji.
"Ingi yakkǝni wa nukki."
Kanguwu jawal falwuye kida.
Kajǝm ngamndu–a kǝska ngamndu-ayen.
Har kowo ingi falwuye fanjiro walyen.
Kanguwu cin cappo ingi samdu kiya.
Kǝji fanji ngai, karaa isidǝa curunni.
Kanguwu kajǝm ngamndu fuwunjuye kǝla ingiyen lejidǝa cǝdai yenniya ingi tia kiado.
"Banasǝgǝnowoye, bana makki martǝgǝnowoye."
"Tadde nagatto," yeno bolbolye kǝska cinin cǝdanadǝro.
"Bolboloa wusekkǝni duwon rangǝkke saptǝkkiwawo.
Gurekki ingi njaro isi."
Yim laa, gure cǝdi duwon, tadawa yindi falwudiro kadira dongonja ngudo njejoyea.
"Bolbolo kura laa isi na adǝro ingi njaro," yeno tada faldǝ.
"Masǝnande kuye cidi."
"Tadawa ania kollǝkke bolboldǝa ceyesiwawo.
Wu ye ganama awi dikkiya ngǝla wo?"
Sakku adǝn bolbolodǝ ingi njaro kǝskan jǝpken.
Kanguwu dawori laa kǝlanjuro kadio.
Si tada fallero kǝrdiye dunonjun giyiro.
Tadadǝ sǝkti, buruwu cakki.
Waiyo!
Waiyo!
Cǝni.
Bolbolo ajapcǝna ngai, farje leje gǝragada.
Adǝgainin kanguwu bolboloro sernju kikkǝrǝmbo.
Fanda kǝji con amwurawanjua kasarga har kawu sanuiro.
Ti kǝrwu mewua kasuno.
Fanda Kolo kǝraminju laa kuruwuye dapco.
Kolo fandaa cǝragǝna amma kǝmǝrjo ye talaa ye.
Fanda sa san kauri amwurawanjuyero leje, kuttunju tairo wuljiyi.
Yim laa, kauridǝro walde leyenniya kǝnjo kiwondo.
Buda masammanne kǝla kauri amwurawanjuyedǝn kiro.
Budadǝ aiya kǝji laa karwusambe yeyeno.
Fanda kowo yanju bawojǝnayedǝa asuyen.
Ngo awo wuljidǝ:
Fanda budanju sawowuyedǝa ndara yayero cadi.
Barga budanjuyen amwurawanju roa tia caɍiwi gairo fanji.
Yim laa, tajǝrwa buda sawowuyedǝa kiwondo.
Fanda falwuro leji duwon budadǝ falgada.
Ti ye karwunju kuttayeno.
Fanda njango budayedǝa nukkon roje aiya badiyen.
Fanda kowo yanjuye tiro mana cǝddi fanngǝn:Feroni njango gapcǝnadǝa camme.
Tandiya ngone, ingi mane sinǝm tulle.
Yerǝmiya, simmǝm jange.
Fanda mana yanjuye ngoyenniya, budadǝ nanju cayero walgada.
Fanda cayedǝgai na leji ngaro budanju cadi.
Na lejǝna ngan am kattenjan tattawi cadi.
"Buda awiye attǝ?"
Budanju sawowuyedǝn, Fanda awo cǝragǝna nga cǝwandi.
Barga budanju sawowuyedǝn, Fanda amwurawanju tiro kissaganaro nojǝna.
Awima diwi tia cǝwandiwawo.
Yim laa sǝwa lǝp, Madua kakanju bowoyen.
Kakanjuye tiro: "Madu marne wuro ngǝwul adǝa amwurawanǝmbo yade.
Biskit cadi larusa yeiyanǝmbero."
Jawallan Madu tadawa yindi tadakǝska cawurdi nayayen.
Tada faldǝ ngǝwul maduyedǝa cǝmoye kǝskadǝro gǝpkeyen.
Ngǝwul falgada.
"Awi sǝddǝm attǝ?"
yeno Madu tadadǝro.
Ngǝwul tilan biskit larusa yeiyaniye cadi.
Adǝ bawoa awi yeiyani wulji?
Tadawadǝ awo cadǝnaye kashshanju cadi.
"Rangiye biyanjiyewawo, amman ngo ka Njuttuwuye yeiyanǝmbo ye yeno tada faldǝ."
Madu kǝla fuwunna giya.
Jawalnin, am yindi ngim catandia kattadǝra.
"Rangiye ka adǝn faidadiye," yeno kam faldǝ.
Kadǝ duno bawoa, namngada.
Ngim cәtandiwawo.
"Awi diwi?"
yeno Maduye.
"Ka adǝ yeiyaniro kǝnjo caddo.
Tadakǝska fǝrdowu ka adǝa wuro sado, ngǝwulni faljanadǝro biskit dioro.
Biskitdǝ yeiyaniye.
Kuwa ngǝwul-a biskit -a kǝnjo caddǝnadǝ-a samma bawo.
Yeiyani awi wulji."
Tandowudǝ kadǝa namjanadǝro karwunja kuttu.
Biskitdǝro rangiye awima yiddiyewawo, amma.
Ngo kajǝm yeiyanǝmbo ye, yeno falnjaye.
Madu Jawalnju jǝgane leyeno.
Jawalnin, Madu-a kuloma fea-a kattadǝra.
"Kajǝm ngǝla adǝa rangǝkke gǝna laa ngokki wa?"
yeno feye.
Kajǝmdǝ jauro ngǝla nangaro fedǝ tǝgǝmbo giwo.
"Awi dim?"
yeno Maduye.
"Kajǝm adǝ kǝnjo yeiyaniro caddo.
Tandowudǝ kajǝm sado, don ka tadakǝska fǝrdowudǝ namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Kuwa ngǝwul-a biskit -a kǝnjo caddǝnadǝ samma bawo.
Yeiyani awi wulji."
Kǝmbomaro walje kajǝmdǝa cotto jǝwuna nangaro fedǝ karwunju kuttu.
Kulomadǝ Maduro fenju ce yeiyanjuro cado yeno.
Madu Jawalnju giya.
Amma, sa masǝnaye kidǝnniya, fe ngǝrǝmje kǝmanjuyero leyeno.
Madu jawalnin fakkeyeno.
Jama dojana masǝna dio cadi duwon larusa yeiyanjuro kadio.
"Awi dikki?"
yeno Maduye.
"Fe cǝgasǝnadǝye kundiro tandowu kajǝm sado, don ka tadakǝskaye fǝrdowudǝ namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Kuwa ngǝwul-a biskit -a kǝnjo caddǝnadǝ-a samma bawo.
Yeiyani awi wulji?
Tandowudǝ kajǝm sado, don ka tadakǝska fǝrdowudǝa namjanaro.
Tadakǝska fǝrdowu ka sado don nguwul biskit yeiyaniro caddidǝa faljanadǝro.
Biskitdǝ larusaye, biskit -a kǝnjo caddǝnadǝ-a samma bawo."
Yeiya Maduye sa laa tacce yeno, "Madu kannani,  kǝnjowadǝ-a biskitdǝ-a bawo yaye nankamnde mbeji, kǝji fanǝkki.
Kuwa lene kajumunǝm ngǝla yakke, ku sala nangaro."
Madu awo yeiyanju wuljinadǝa kido.
Jurwu kakaye jauro shawa.
Curonjun argǝm-a ngawuɍi-a doya-a kada.
Ngalwonjadǝ ayawa.
Kakadǝ diwuwanju ngǝwu yaye, asǝrnin wumaa sǝrawo.
Ngǝwuro fanjuro bowosǝgǝna.
Asǝrnju kada wulsǝgǝna.
Amma awo fal gǝrasiyi.
Na ayawanju cǝbbafidǝa.
Yim laa jowo kura kajǝmba kausun fuwu fado kakayen gǝnagada kirukko.
Tiro awi faida jowo adiye yekkiya, wuro jowoni sawowuye yeno.
Gǝre jowodǝyen kalu ayawaye tǝrǝm sa sanin kaka sǝsǝwarji.
Ndororo kakaa kiworǝkko: "Awi faida kalu ayawaye aniye wo?
Awo jaawuro sinadǝ: "Kaluwani ayawaye sawowuye," yeno.
Kaka-a kareyanju-a (Kalu ayawaye, jowo kura kajǝmba, ayawa) rumia, ajammǝmi.
Kaka awo laa moworo yaniyero sinodo.
"Kaka awo dimidǝa marne kolle rukke."
Feroma awo wullǝkkǝna de.
Kakaye bare garda dimmi yenniya,  ngǝrǝmbaro leyekko.
Walgekkǝniya, kaka deyan napkada amma jowo-a ayawa-a nga bawo.
"Kaka nda jowo-a kalu ayawa-a ayawa-a kareya gade-a?"
Asǝrrammiro yadǝkkǝna yeno.
Karwuni nga kuttu.
Ngawo kawu yindiyen, kaka ngimnjuro sunode kanju njuttuwuyedǝa yukkukko yeno.
Cinnadǝa kayekkǝniya kala ayawa bafǝna kamseyen.
Dawu ngimbedǝn jowo kakaye kura sawowuyedǝ gǝnagada.
Cidiya borwo dina laayen.
Lennǝkke kala ajappa adǝa fanngekko.
Kaka yilje bowosenniya, njǝrakkekko.
Awi dimi kanidǝa sukkude duwan.
Jǝkkǝkke kanjudǝa kikkadǝkko.
Awi mǝmǝssmidǝ cǝne siworo.
Koronjudǝ asǝrramnjudǝa nokkǝna gairo fanji.
Wayenniya, sa kaka yaniyero kadinniya, jǝkkǝkke ayawadǝa ronjuro leyekko.
Ayawa kada basafǝna nayeyekko.
Fal ngokke kalwunin gǝrayekko.
Jowodǝa jakkekkiya, duwan ngawo fadoyen lekke ayawadǝa gigǝrǝkko.
Ayawa kǝji adǝ gaidǝa ngalte tambǝkkǝni.
Wayenniya, Kaka jurwun kǝɍijuwo cuttuluwi duwon, laskkǝkke ngimnjudǝro ayawa roro kǝrgaakko.
Tandi samma basafǝna.
Kanadi tiyere ayawa dewu ngoyekko.
Hangallayen luwo dikki duwon kaka taɍian casarai fangekko.
Sadǝn ayawani kalwun gǝrakke fuwunjuyen koyekko.
Wayenniya, kasuwu.
Kaka sǝwa lǝp kǝnǝmmin ciyen.
Kulum doya-a ayawa-a kasuwuro ladoro cadi.
Yimdǝ duwan fanjuro lekkǝni.
Amma yimbin kunden yaye sai sǝdaiya.
Sa laa kajiri, yani-a bawani-a kaka-a bowonsera.
Bowodudǝye curonju nokkǝna.
Bune yimdiyedǝ, kǝnǝmbo boyekkiya, adǝ fuwun kare wunduyema ndallǝkkiwawo yekko.
Yim adǝ tiyini ngar fanjǝna.
Curo bǝla Kakumayen kǝrgakko, nadǝ ngamdu ye kannua ye koro kǝska kaɍiyia tǝrǝm.
Bǝladǝn kam yayero kanima ngǝwu wo.
Kasuwudǝman kanti gǝnama koro kalala ye fanǝmbawo.
Am ngǝwu nga belon dadajai.
Yim laa yani bowose,  "Idi ku kǝrwu arakku kalkal tam.
Awo laa niro njiye."
Kanadi lawuro awi yikke kiworǝkko.
Baɍi kasuwu Maineyero karnin kallo leniye.
Leduni burwoye bǝrniro nangaro karwu kǝjiro bune farai leddǝkkǝni.
Wayenniya,  na karren katte yani-a yinnani-ayen dagada yange jinne-a kalwu kime-a takkǝna.
Wu tǝngǝɍi laa fandǝkki katte,  yani dadua ye tinene yeyen-a yinnani gursambayen.
Kardǝ jauro cǝmbǝɍǝna nangao duno yaniyen napkekko.
Karwukǝji-a kasǝmba-a casakke awima jawalnin rukkǝni,  kǝnǝm ngonsen.
Kawu kasuwu Mainero iseyemaro dunia kausuyen.
Ngaworam uɍi kasuwuyedngawǝn,  kamu laa argǝm so,  ngawuɍi so cǝladi.
Fuwu ton kongawa yindi dangaɍinja ladoye sawijai.
Sǝgǝri laayen fero gana laa maara ɍiwulla yilyilji mukkonna.
Yani rui maara adǝa yekkiya,  ro waje mukkoyen gǝrsen.
Dawu kasuwuyen kanti kura laa tadakǝskaye jiɍi jiɍi caladi mbeji.
Laanjadǝa nokkǝni.
Awi tada kǝska aniye cunja yikke yania kiworǝkko?
Ani lelemǝn nasara,  toni goiba cǝne wulseyeno.
Sǝwardǝkke ani ye nda yekko.
Tadakǝska ani ngaye curon moloma karwuni cǝrawo.
Alamanja-a jiɍi -adǝa jauro mangarnǝkkǝna.
Nankǝjinjaye jiɍi fanduro makki.
Yaniro fal sikkiwe yekko.
Sikkiwunniya jǝkkǝkke mukko yindin mowokke njakkekko.
Ngalte tadakǝskaye kǝji adǝgai tambǝkkǝni.
Awi gade raakkǝni moloni gǝni wa.
Moloni ngǝrǝkke kerǝnniya yani-a bawani-a mayekko nga ndaraman bawo.
Gerenin kamuwa laa kombǝter caladidǝa kiworǝkkǝniya tandia carunni yera.
Kawa so ngǝssekko.
Moloni ngǝrǝkke kerǝnniya yani-a bawani-a mayekko nga ndaraman bawo.
Gerenin kamuwa laa kombǝter caladidǝa kiworǝkkǝniya tandia carunni yera.
Kawa so ngǝssekko.
Sa laa kumu laa mukkoyen sǝdane na yalla gadeyero siado.
Kam laa dadua, ngisi kuruwua siworo: "Wundu cunǝm tadani?"
Yirǝkkiari Idi yekko.
Yallasodǝa kasuwun caladi waro kǝla korǝkki.
Nǝmmǝkke,  memedu ngǝssekko,  waneye nadǝn kam laa yalla ciwu waroa.
Sakkudǝn kamu laa ise tada fal kiado.
Tada fuwuye ndaljamadǝ wuma yikki karwunin.
Gadero fadoro wallǝkkiwawo yikke koro so badiyekko.
Sa kam ngisi kuruwuadǝ bowosenniya,  koro so badiyekko.
Wua sadǝmbawo yikke ngǝrǝmngekko.
Sa yani-a bawani-a cuni cadai fangeranniya jǝkcagane kantidǝro kasargawo.
Idi,  Idi cǝne yani bowoseno.
Sa cikke yaniro kǝrdǝgǝkkǝnadǝ, yinnani wuro careyen nia awo laa njoro manjiye.
Maara bikkeye ɍiwulla curo ngǝrwunjuyen cuttuluwe seno.
