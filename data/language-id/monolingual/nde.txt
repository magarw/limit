Ngalowo mnyaka izulu alizange line.
Umhlaba wawome qha!
UNkawu wasuka ekhaya wayadinga amanzi lokudla.
Wedlula izintaba lezindonga.
Wafika endaweni okuthiwa yiThikolo.
UNkawu wathaba kakhulu efika kulindawo.
Wadla izithelo wazimuka!
Kodwa waba lesizungu ekhumbula abanye bakhe.
Ngakho-ke wabuyela ekhaya.
Abanye onkawu bathaba bembona efika.
"Ingaphi indawo le elezithelo?"
bambuza.
"Ngizahamba lani," waphendula uNkawu.
Abanye onkawu bakuthanda eThikolo.
Bakhetha ukuhlala khona kokuphela.
Onkawu base Thikolo kwabakhathaza lokhu.
Bathi, "Onkawu bemzini bazakudla izithelo zethu zonke."
Onkawu base Thikolo bayahlasela onkawu bemzini.
"Kungani lisilwa?"
wabuza omunye wabadala.
"Kulezithelo eziseneleyo sonke."
Lokhu kwakuliqiniso.
Onkawu bonke bakhetha ukuhlalisana kuhle ngokuthula.
Ibizo lami nginguMandla.
Ngilabangane abane.
Amabizo abo nguBuhle, loThandi, loNkosi kanye loNomusa.
Umngane wami uBuhle uthanda ukudlala ibhola lenyawo.
Umngane wami uThandi uthanda ukubhukutsha.
Umngane wami uNkosi uthanda ukudlala umacatshelana.
Umngane wami uNomusa uthanda ukubala.
Ngithanda izinto abathanda ukuzenza.
Ngidlala ibhola lenyawo loBuhle.
Ngibhukutsha loThandi.
Ngidlala umacatshelana loNkosi.
Woza, mngane, wena uthandani?
Woza, sizodlala sonke ibhola lenyawo.
Woza, sizobhukutsha sonke.
Woza, uzodlala lathi umacatshelana.
Woza, bala lathi!
Ikhuba lakhe lalilifitshane kakhulu.
Umnyango wakhe wawumfitshane kakhulu.
Umbheda wakhe wawumfitshane kakhulu.
Ibhayisikili lakhe lalilifitshane kakhulu.
Lindoda yayinde kakhulu.
Wabaza umphini wekhuba omude.
Wabaza umgubazi omude kakhulu.
Wabaza umbheda omude kakhulu.
Wathenga ibhayisikili eliphezulu kakhulu.
Wahlala esihlalweni esiphezulu.
Wadla ngeforogwe ende kakhulu.
Watshiya indlu yakhe wayahlala egangeni elikhulu.
Waphila iminyaka eminengi.
Umlimi owayedubeka, wayelenkabi eyayingathandi ukusebenza.
Inkabi le yayingafuni ukulima emasimini alomlimi.
Yayifuna ukuhlala ngekhaya idle utshani, inathe amanzi njalo iphumule.
Lomlimi wayefuye lobabhemi.
Ubabhemi lenkabi babengabangane.
Ekutshoneni kwelanga, inkabi lobabhemi babethanda ukuxoxa bobabili.
"Ngidiniwe," kutsho inkabi.
"Ngisebenze kanzima ilanga lonke.
Ikhuba likhulu njalo linzima.
Umlimi akangivumeli ukuphumula."
Ubabhemi uyacabanga, "Inkabi ilivila.
Ayithandi ukusebenza.
"Uyakhala ubabhemi, "Ucabanga ukuthi ikhuba linzima?
Ngikholwe, mngane wami, lilula!
Ngithwale amasaka amabele emhlane namhlanje.
Bekunzima ukwedlula ikhuba, ngiyethemba."
Ngelanga elilandelayo, izifuyo zombili lezi zadibana njalo.
"Ngibelosuku olubi namhlanje," Inkabi iyatsho.
"Insimu yomlimi wami ikhatshana njalo ibigcwele amatshe.
Ngisebenze kanzima ilanga lonke.
Angizange ngithole isikhathi sokuphumula."
"Usebenze kanzima?"
kubuza ubabhemi.
"Namhlanje ngihambe ummango omude ngisiya emkambo osedolobheni.
Ngiyakholwa ngisebenze kanzima kulawe."
Ngosuku olulandelayo, inkabi yaphuza ukuza ekhaya.
"Yheyi, mngane wami," ekhuluma lobabhemi.
"Lamuhla kubelusuku olubi kimi."
Kodwa ubabhemi akathandanga ukulalela inkabi ukuthi ithini.
Ubabhemi wathi, "Uhlala nje udiniwe.
Umlimi nxa esiza, tshona phansi ubongolele uthi, "Muu!
Muu!"
Umlimi uzacabanga ukuthi uyagula.
Uzakuvumela ukuthi uphumule."
Inkabo yalithanda lelicebo likababhemi.
"Ngiyabonga, babhemi othandekayo, licebo elihle lelo," iphawula inkabi.
Ekuseni, inkabi yalala phansi yavala amehlo ayo yabongolela yathi, "Muu!
Muu!"
Umlimi wayikhangela inkabi wathi, "Inkabi yami iyagula.
Kodwa nomakanjani, kumele insimu yami ilinywe.
Ngubani ozanginceda?
Engxenye ubabhemi enganceda.
Namhlanje lizadonswa nguye ikhuba."
Umlimi wabophela ikhuba kubabhemi, waqala ukumtshaya ngomchilo wakhe.
"Asambe!
Phakamisa amasondo!
Donsa!"
Umlimi esitsho kubabhemi.
Ubabhemi wasebenza kanzima ilanga lonke, ebusuku wayesekhathele okwamagama.
Ubabhemi wahamba kancane esiya ekhaya.
Inkabi yathi, "Babhemi othandekayo, ngibe losuku oluhle kakhulu namhlanje.
Ngidle utshani, nganatha amanzi njalo ngaphumula.
Ngifuna ukuphumula futhi kusasa.
Nginika elinye icebo."
Ubabhemi uyacabanga, "Umsebenzi wenkabi unzima kulowami.
Angifuni futhi ukwenza lomsebenzi kusasa," Wasesithi ubabhemi, "Qaphela.
Umlimi uthe, 'Inkabi yami ihlala idiniwe njalo iyagula.
Nxa ingazange ibengcono kusasa okusayo, ngizayibulala ngidle inyama yayo.'"
Inkabi yethuka.
Yakhala yathi, "Ngempela ukutshilo na lokho?
Ngizasebenza kusasa.
Ngizizwa sengingcono khathesi njalo angidinwanga!"
Amasela amabili ayefuna ukuntshontsha umumbu esivandeni somlimi ngobunye ubusuku.
Ayengazani lamasela.
Isela lokuqala lafika lavuna isaka lomumbu.
Elesibili langena esivandeni somlimi latshiya ibhayisikili lalo ngaphandle.
Amasela la adibana ensimini.
Bahlaba umkhosi, "Ungubani wena?"
Bethuka, babaleka.
Omunye waya ngapha, omunye waya ngale.
Isela lakuqala latshiya emva isaka lomumbu.
Isela lesibili latshiya emva ibhayisikili lalo.
Umlimi uthe efika wasebenzisa ibhayisikili ukuthwala isaka lomumbu.
UNkukhu lo Tshongololo ngabangane abaqotho.
Bahamba bayedlala ibhola lenyawo.
UNkukhu wagcina esangweni lebhola lenyawo.
UTshongololo wahlohla amabhola amahlanu!
Wacaphuka uNkukhu.
UNkukhu waginya uTshongololo, wahamba.
Endleleni, uNkukhu wahlangana lomama kaTshongololo.
"Ngincede we mama!
UNkukhu ungiginyile!"
esiqhinqa isililo uTshongololo.
UTshongololo kahlabusi.
Wagula uNkukhu.
Waqalisa ukukhwehlela uNkukhu.
UNkhukhu wakhwehlela waze wahlanza uTshongololo.
UTshongololo wacela enyaweni.
UNkukhu loTshongololo baqala ukuba yizitha.
Lamuhla siya eZoo.
Sihamba ngemota kababa.
Siyabona izinyamazana.
Bona!
Indlovu.
Bona!
Isilwane.
Sibhode yonke iZoo.
Bona!
I-ayisi khirimu.
Bona!
Iziwiji.
Nanguyana umahlekisa lamabhaluni.
Ubaba usithengela izinto ezinhle.
Khona manje sizakuya ekhaya.
Sibone inyamazana ezinengi lamuhla.
Sithabile njalo sesidiniwe.
Ngifisa ukuthi ngabe kuhlala kunje nsuku zonke.
