Nyoli ndi Bongolo ŵenga pa ubwezi.
Kweni nyengu zosi achitilananga maphala.
Zuŵa linyaki anguŵanaŵana kuchita maphala ngakutchaya bola kuti asaniyi wakutchaya umapha.
Anguluta kumalu kwakuchitchayiya bola.
Nyoli inguyesesa kutchimbiya, kweni Bongolo   ndiyu wenga panthanzi.
Bongolo watchayiyanga patali kuphala Nyoli.
Nyoli ingwamba kudunda.
Ŵanguŵanaŵana zakutchaya mapenoti.
Pakwamba Bongolo wenga wakuko pagolu.
Nyoli ingutchonesa chimoza pe.
Sonu yenga nyengu yaku Nyoli kuchiko pagolu.
Bongolo wangutchaya bola ndikutchonesa.
Bongolo wanguzanthisa bola ndikutchonesa.
Bongolo wangutchaya bola ndi mutu ndikutchonesa.
Bongolo wangutchonesa vigoli vinkhondi.
Nyoli ingudunda pakuti ingutondeka ukongwa.
Bongolo wangwamba kuseka chifukwa mubwezi waki wachitanga vinthu vakusekesa.
Nyoli yingudunda ukongwa mwakuti inguyasamuwa kumulomu kwaki ndi kumumelemeza Bongolo.
Nyoli yichiluta kunyumba ingukumana ndi anyina aku Bongolo.
Anyina aku Bongolo anguyifumba, "Kumbi wamuonaku mwana wangu?"
Nyoli ingumuka kekosi cha.
Anyina aku Bongolo angufipa mtima.
Pavuli paki Anyina aku Bongolo anguvwa timazyu timanatimana.
"Ama ndiovyeni!"
ndimu tinguvwikiya timazyu to.
Anyina aku Bongolo angupenjapenja kweniso anguvwisiya umapha.
Mazyu ngavwikiyanga mu moyu mwaku Nyoli.
Anyina aku Bongolo angubanguwa, "Gwilisya ntchitu nthazi zaku zapade mwana wangu!"
A Bongolo atuza fungu liheni ndipu ŵavwika umaphacha mumulomu.
Nyoli ingwamba kuvwa kutama.
Nyoli ingubegha.
Ingumeza mata ndikuthunya.
Pavuli paki inguyethyemuwa ndikukhosomo.
Ingukhosomo so.
Bongolo wanowapu cha.
Nyoli ingukhosomo mphaka kumuwukuwa Bongolo.
Bongolo ndi  Anyina ŵangukwela muchimiti kuchibisama.
Kutuwa pa zuŵalo, nyoli zosi  ndi a Bongolo atinkhana uheni.
Kali-kali, Lumwi, Mwezi, Vuwa ndi Mphepu enga pa mphikisanu.
Suzyu lenga lakuti Lumwi lakhumbanga kuti liŵalengi zuŵa losi lamphumphu.
Mwezi nawu wakhumbanga kuti upelekengi ungwelu waki zuŵa lelosi.
Vuwa yakhumbanga kuti inyengi deli ndi deli.
Mphepu nayu yakhumbanga kuti iputengi zuŵa lelosi.
Pengavi vakupasana mupata.
Sonu anguvwanana kuti aje pasi kuti akambilani.
Lumwi lingufumba Mwezi, "Kumbi iwi Mwezi, we wakukhumbika uli ku chalu?"
Mwezi ungumuka unguti, "Ndipeleka kuŵala usiku kuti nyama ziŵingengi."
Mwezi ungufumba Vuwa, "Kumbi iwi Vuwa ndiwi wakukhumbika mwanthowa uli ku chalu?"
Vuwa ingumuka inguti, "Ndipeleka maji ku chalu ngeningo ngatovya kuti vimiti ndi mbewu vikuwengi umampha.
Ndipeleka maji ku vinyama kuti vimwengi."
Vuwa ingufumba Mphepu, "Kumbi iwi Mphepu ndiwi wakukhumbika uli ku chalu?"
Mphepu ingumuka inguti, "Ini ndini ndipeya ndikusuka chalu.
Nditandazya vuwa pa chalu chosi chapasi."
Mphepu ingufumba Lumwi, "Kumbi iwi Lumwi we wakukhumbika uli ku chalu chapasi?"
Lumwi lingumuka linguti, "Ini ndini ndipeleka ungwelu ndi chifundizi, kuti vinyama ndi mbewu vije ndi umoyu."
Lumwi, Mwezi, Vuwa ndi Mphepu anguvwana umampha vo weyosi wangumuka.
Lumwi linguti, "Mbunenesya nadi kuti tosi te akukhumbika ku chalu munthowa zakupambanapambana."
"Hinya", Mwezi nawu ungumuka, "Palivi wakukhumbika kujumpha munyaki."
Vuwa inguti, "Tikhoza kugwiliya ntchitu limoza."
Mphepu inguti, "Mbwenu tiyeni tigaŵani mazuŵa."
Wosi angukolesana.
Ndichu chifukwa chaki musaniyengi kuti nyengu zinyaki mwezi ndi lumwi viŵaliya limoza.
Nyengu zinyaki mutuvwa kuputa kwa mphepu nyengu yakuti vuwa itunya.
Lumwi, Mwezi, Vuwa ndi Mphepu agwila umampha ukongwa ntchitu pamoza.
Avwanana.
Kumbi mutanja lumwi, mwezi, vuwa pamwenga mphepu?
Jambuwani chimoza cho mutanja ukongwa.
Nita walende muchanya chakapingizyoli, sisi laki litali lichita kupeya pasi.
Vimiti, uteka, ndi vinthu vinyaki vosi viwoneka vakupalanyika.
Malundi ngaku Nita nge pholi muchanya.
Mwana munyaki zina laki Navi wajumphanga.
Wangumunene Nita wanguti, "Nkhakwamba cha kukuwona iwi pamalu yanga.
Wachita so kapingizyoli!
Kumbi uchitiyanji viyo?"
Apa ndikuti malundi ngaku Navi ngasambila pamanapamana muchanya.
Ndipu Nita watesesa kuti wabisami mu sisi laki.
"Mmma-zzyu ng-ngak-k-kana kut-t-tuwa," Nita wamuka.
"Ndiyanana cha ndanyangu.
Nditondeka kuseŵe nawu."
Navi watimuko janja Nita.
Wakhumba kumuovya Nita kuti wavwisisi.
Atolana ulendu wa pa muskoli wo Nita watuma ndi kuwona vinthu kutali.
Kutuliya pa muskoli wo akwanisya kuwona vinthu vinandi.
Abota ndipu alelesa ŵana ŵaseŵe.
Ŵana ŵa ayananapu cha.
Abe walipu.
Chii ndi yo we po.
Lala ndimutali ukongwa mwakujumphisa.
Bamubamu wakweŵesa ndipu mbumampha kumuleka ija.
Kweni Lulu waŵelenga mwakacheticheti.
Awona sisi la ku Fuleya le nyankhala.
Ndipu Sidi wavwala magilasi kosi ko watiya.
Ini ndilivi munofu, ndi viwanga pe ndi khungu.
Ndipu iwi nawi we ndi mawonekelu ngaku.
We wija cha.
Munthu weyosi ndi chinthu chachilendu.
Iwi nawi ndipu ulili, ini nani viyo so.
Nita sonu watuvwa umampha, vyosi ivi chifukwa cha mubwezi waki mufya yo wasaniya.
Kuja chakapingizyoli yenga suzyu.
Sonu waseŵe ndi weyosi.
Kaliza wayanjanga kufumba mafumbu.
Jalidu ili wangusambila kwa apapi ŵaki.
Nyengu zinandi apapi ŵaki amukambiyanga kuti, "Asani uleka kufumba mafumbu weche munamana, wazamuja mubulu asani wakuwa!"
Zuŵa limoza, Kaliza wangufumba asambizi ŵaki, "Kumbi ndi chifukwa uli apapi ŵidu atitikambiya kuti tisambengi mumanja teche tindayambi kulya, chingana uli manja ngidu ngambula kubinkha?
Fumbu laku Kaliza lingukondwesa anyaki wosi mukilasi mwaki.
ŵosi atinkhananga ndikuŵakambiya kuti akasambi mumanja.
Asambizi angumuka anguti, "Fumbu lamampha!
Chingana uli manja ngidu ngawoneka ngambula kubinkha, ingu kweni ngaziŵa kuja ndi majelemusi."
Asambizi angulutiliza kulongoso, "Majelemusi ngatambisa matenda.
Majelemusi ngangawoneka cha ndi masu ngidu pe.
Pakhumbika chidya chinyaki chanthazi chakutovya kuwona majelemusi."
Asambizi angutuza mayikosikopu mu kabati.
"Mayikosikopu ndi chidya chenicho tigwilisya ntchitu kuwone tinthu timanatimana ukongwa tenito tingawoneka cha ndimasu ngidu pe.
Asambizi angunyelenyesa janja laku Kaliza ndi kamiti ndipu pavuli paki angufyula kamiti ka pa kagilasi.
Asambizi anguŵika kagilasi ka pa mayikosikopu.
Angulelesya pa kawindu kamana kamayikosikopu ndipu anguwona vinthu.
Chingana uli manja ngaku Kaliza ngawonekanga ngambula kubinkha, manja ngaki ngenga ndi majelemusi!
"Majelemusi ngasanilika peposi, pavinthu vo titivikwasa mukalasi mwidu, malu ngakuseŵele kubwalu ndipuso kunyumba.
Majelemusi yanga ngakhoza kutitamisa ukongwa," anguchenjeza mwaviyo asambizi ŵaŵu.
Asambizi angulutiliya kulongoso anguti, "Tikhoza kubaya majelemusi yanga pakusamba mumanja ndi maji ngakutowa ndi sopu, ukongwaukongwa teche tindayambi kulya.
Kweniso, asani tatama titenele kusamba mumanja kuti tileki kutandazya majelemusi."
Wati wafika kunyumba, Kaliza wangusaniya awisi apanga chidya chinyaki chakunozya.
"Ada mupanganji?"
wangufumba.
Awisi angumuka anguti, "Ichi chidanika 'Dyakausambi'.
Tigwilisiya ntchitu pakusamba mumanja."
Kaliza wanguzizwa ndipu wanguti, "Hinya nadi!
Asambizi ŵidu ku sukulu ŵangutikambiya va chidya ichi.
Kweni taŵanandi tinguchiŵanika cha.
Chigwila ntchitu uli?"
Awisi anguseka ndipu anguti, "Iza pafupi ndikulongo, wamwana wangu."
"Chakwamba, dyaka kamiti pasi yapa," awisi angumunene.
"Pavuli paki, chiyaŵiyi chamaji chiganukengi ndikudila maji mumanja mwaku.
Kuluwa cha kusamba ndi sopu," angumukambiya Kaliza.
Kaliza wangukondwa ndipu wanguti, "Kumbi ndatingi ndiziwengi uli vosi ivi kwambula kufumba?
Mbunenesa nadi kuti kufumba nkhuziŵa."
Muzichi wangu mumana wagona mwakuswela.
Ini ndiyuka ndimulenji, chifukwa ndini mula!
Ndini mweniyo ndijula mawindu kuti lumwi lisele.
"Ndiwi nyenyezi yangu ya thondu," angukamba Ama.
Ndibila ndija zuŵa lelosi, ndikhumba chovyu che chosi cha.
Ndingakhoza kubila maji ngakuzizila panyaki kubiliya sopu wakuchapiya vakuvwala.
Angundikumbusa Ama, "Kuluwa kusuka minyu cha."
Ndingumuka, "Awa, ini ndingaluwa cha!"
Asani ndamala kubila, ndiluta kuchiŵatauza ambuya anthulumi ndi ama amana.
Nditakambiya kuti aŵi ndi zuŵa lamampha.
Ndipu sonu nditachivwala.
"Ndini mula sonu, Ama," ndipu ndikambiya.
Ndingajala mabatani ndikumanga vingwi vasapatu zangu.
Nditesesa kuti muzichi wangu waziŵi makani ngosi ngaku sukulu.
Mukilasi nditesesa kuchita umampha muchechosi.
Ndichita vinthu vamampha venivi zuŵa lelosi.
Kweni chinthu cho nditanja ukongwa ndi kuseŵe.
Iyi ndi nkhani ya Musunginyama ndi malu ngo waphweleliyangaku nyama zambula apapi.
Mwezi wa Qgasiti wenga wanthangwanika kwa Musunginyama ndi ŵakumuovya kumalu kwakuphweleliyaku nyama.
Mukiti wa chilimika chimoza ndiyu wangwamba kuza.
Wanguza pagalimoto ya mtundu wa gilini.
Musunginyama ndi ŵakumuovya ŵangumuvwiya lusungu Mukiti.
Wenga mumana liŵavu ndi wambula kukondwa.
Kweni pambula kujalisa, Mukiti wanguŵa ndi nthazi.
Wangwamba kuseŵe ndi nyama zinyaki.
Zuwa linyaki mu Ogasiti kunguza ndegi ndipu ingubota ku malu ngakuphweleliyaku nyama.
Musunginyama ndi ŵakumuovya ŵangutchimbiliya kubwalu.
Mundegi mo mwenga njovu imana yo yingudikika bulangeti.
Zina laki lenga Ndiwa.
Ndiwa wenga ndi mazuŵa ngankhondi.
Musunginyama wangumupasa Ndiwa mukaka wamubotolu.
Mwana mulanda wachitatu yo wanguza mumwezi wenuwu wenga mwana wa chipembeli.
Wadanikanga zina lakuti Maleya.
Wanguza pa malu ngakuphweleliyapu nyama mugalimotu yiyela.
Pambula kujalisa Maleya wanguja pa ubwezi ndi Ekale, mwana wa njati.
Iwu ŵalutanga limoza kwekosi.
Zuŵa linyaki usiku, weyosi wanguyusika ndikuza kwaku Ambia.
Ambia wenga ndi myezi inkhondi.
Wenga wambula nthazi chifukwa chakuti ulendu waki wenga utali.
Chifukwa cha khosi laki litali, Musunginyama wamukoliyanga botolu laki muchanya pakumulisya.
Ŵamuwoli amana liwavu wo ŵenga Abei ndi Moiti ŵanguza pakati pa mwezi wa Ogasiti.
Atungwa ŵenaŵa ŵenga ŵakuti ŵawaku waka.
ŵenga akutama ukongwa.
Weyosi wenga ndi chitima penipo Abei wangutayika wati waza waka.
Kweni Musunginyama ndiŵakumuwovya angukwanisa kumutasya Moiti.
Nyama zambula apapi zo zinguza mwa umalilu mu mwezi wa Ogasiti zenga Kopi, Kepi ndi Keji.
Nyama zenizi zenga ndi masabata ngaŵi.
Zenga ndi nja ukongwa zichiza waka.
Musunginyama ndi ŵakumuwovya aziyanjanga nyama zosi, ndi zenizo zenga zamphuvya viyo.
Mwana wamphuvya ukongwa wenga Lobolia.
Lobolia wayanjanga kubisa magilasi ngaku Musunginyama.
Ŵanthu akumalu kwakusungiya nyama ŵakonga ntchitu ukongwa pakuphwelele nyama zimanazimana.
Ŵenga ndi chigomezyu kuti zuŵa linyaki nyama zo zezemujiphwelele zija.
Ndipu zezemuwele ku dondu.
Kali kwenga kahulwa mweniyo wadanikanga kuti Abelu.
Iyu wangupanga ngolu yaki.
Abelu wengavi wakuti wamuyendese ngolu yaki yifya yo.
Wangukambiya muzichi waki Meli wanguti, "Ndikhumba munthu wakuti wandiyendese ngolu yangu.
Chondi chondi ndipasi chidoli chaku.
Chingakwana mu ngolu umu."
Kweni Meli wangumunene wanguti, "Ndakana, ndikhumba chidoli changu ndamweni."
Meli wati wakaniza chidoli chaki, Abelu wangukwiya ukongwa.
Wanguvwandamiya chidoli chiya ndikwamba kuguza.
Meli nayu wanguguza janja limoza.
Abelu wanguguza ndipu Meli nayu wanguguza.
Ndipu janja limoza la chidoli chiya lingufyoka.
Meli wangwamba kuliya.
Wanguchimbiliya kwa anyina ndikuŵanene kuti, "Awonani Ama, Abelu waguza ndikufyo janja lachidoli changu.
Wapenjanga kuti chidoli changu chije mungolu yaki kweni ini ndapenjanga kuseŵe nachu ndamweni."
Ndipu anyina angumupembuza Meli, "Abelu wachita umampha cha."
Ama anguŵanaŵna nthowa zakumusambiziya Abelu kuti waleki kukwasa vidoli vamuzichi waki.
Nthowa imoza ingusanilika.
Ama anguluta ku mubwezi wawu mweniyo wenga dokotala.
Angumufumba anguti, "Ndikhumba mundiovyi."
Dokotala wangumuka wanguti, "Ndikuovyeni mu nthowa uli, amubwezi?"
Ama angumuka anguti, "Mwana wangu Abelu wayamba jalidu liheni.
Wafyo janja la chidoli cha muzichi waki.
Waleki jalidu laviyo.
Mawa ndizakumukambiya kuti wazi ku chipatala kwinu ndi chidoli kuti janja lo muziliweze mumalu ngaki."
"Chondi chondi muzimunene Abelu kuti watenele kukulipani ndalama chifukwa cha ntchitu yo mwagwira.
Ndiziŵa walivi ndalama yeyosi, sonu muzimukambiyi kuti wasuki galimotu yinu yikulu yiya yeniyo nyengu zosi isanilika ndi fuvu."
Mubwezi wawu wa Ama ŵa wanguseka ndipu wanguti, "Hinya nadi!
Nthowa yamampha nadi."
Anyina aku Abelu anguwele kunyumba kwawu.
Angumufumba Abelu, "Kumbi asani watama pamwenga kujipweteka utenele kuluta pani?"
Abelu wangumuka wanguti, "Asani ndatama pamwenga kujipweteka, nditenele kuchikumana ndi adokotala."
Anyina aku Abelu anguti, "Unguchipweteka chidoli chiya, sonu uluti nachu kwa adokotala."
Sonu Abelu wanguto chidoli chiya ndikuluta nachu kwa adokotala.
"Chidoli ichi chapwetekeka uheni ukongwa.
Ama andituma kuti ndizi nachu kwaku imwi."
Adokotala anguzomela kuchinozya chidoli chiya.
Anguchipangiya janja lifya.
Adokotala angumunene Abelu anguti, "Chidoli ichi sonu che ndi janja lifya.
Utenele kundilipila ndalama.
We ndi ndalama zilinga?"
Abelu wangumuka, "Chondi adokotala, ndilivi ndalama ye yosi.
Ndingamulipilani cha pa ntchitu yo mwagwila."
Ndipu adokotala anguti, "Chamampha!
Ulivi ndalama ye yosi?
Galimotu yangu ikulu njakubinkha ukongwa!
Luta ukasuki galimotu yangu.
Ndingu malipilu ngaki ngeningo."
Abelu wanguto ndowu ya maji ndi kasalu kamampha.
Panguto nyengu itali kuti wamalizyi kusuka galimotu iya yakubinkha.
Sonu Abelu wanguluta ndikuchimupasa Meli chidoli chaki.
Meli wangukondwa ndipu wangumunene Abelu, "Iwi ndi muzichi wangu wamampha.
Ndakondwa kuti wanozya chidoli changu"Abelu wangumuka wanguti, "Muzichi wangu, phepa kuti ndingukwiya kweni so kuti ndingukupasa chitima."
Kutuwa pazuwa lenilo, Abelu wanguleka kutoto so vinthu va muzichi waki.
Ndipu wanguleka kufya mutima ndi muzichi waki.
Abelu wangukumbuka ntchitu ikulu yakusuka galimotu ikulu yakubinkha ya adokotala.
Wangutopu sambilu lakuti kukwiya ndikufyo vinthu vaŵeni kulivi chandulu chechosi.
"Ama," wangudana Lebo.
"Zani muzioni.
Chakuvwala chechosi ntchimana ukongwa kwaku ini!"
"Ankha ndioni," angukamba Anyina.
"Ndioniyeni siketi yangu.
Njimana ukongwa," wangukamba Lebo.
"Hinya njimana," Angukamba Anyina.
"Nomsa watongi siketi yaku.
"Ndioniyeni jinzi yangu.
"Njimana ukungwa," wangukamba Lebo.
"Hinya njimana," angukamba Anyina.
"Nomsa watongi jinzi yaku."
"Ndioniyeni malaya ngangu, Ngamana ukongwa," wangukamba Lebo.
"Hinya nadi," angukamba Anyina.
"Nomsa watongi malaya ngaku."
"Ndioniyeni juzi langu.
Ndimana ukongwa," wangukamba Lebo.
"Hinya nadi," angukamba Anyina.
"Nomsa watongi juzi laku."
"Ndioniyeni chivwalu changu cha nyengu yavuwa.
Ntchimana ukongwa," wangukamba Lebo.
"Hinya nadi," angukamba Anyina.
"Nomsa watongi chivwalu chaku cha nyengu ya vuwa."
"Ndioniyeni masokosi ngangu.
Ngamana ukongwa," wangukamba Lebo.
"Hinya nadi," angukamba Anyina.
"Nomsa watongi masokosi ngaku."
"Ndioniyeni sapatu zangu.
Zimana ukongwa," wangukamba Lebo.
"Hinya nadi," angukamba Anyina.
"Nomsa watongi sapatu zaku."
"Sonu we ndi vakuvwala vinandi," wangukamba Lebo.
"Aoa ndilivi," wangumukakNomsa.
"Vakuvwala ivi vikulu ukongwa kwaku ini."
Njovu iluta kuchimwa maji.
Akadyamusonga ŵaŵi aluta kuchimwa maji.
Njati zitatu ziluta pamoza ndi tiyuni tinayi kuchimwa maji.
Agwapi ankhondi ndi amunjili ankhondi ndi yumoza aluta kwachimwa  maji.
Aboli ankhondi ndi ŵaŵi atchimbiliya kumaji.
Amuchuwa ankhondi ndi atatu abila mumaji pamoza ndi somba zinkhondi ndi zinayi.
Nkhalamu ibanguwa.
Ipenja so kumwa maji.
Ndiyani watopa nkhalamu?
Njovu itumwa maji limoza ndi nkhalamu.
Kali-kali penga chikweta cho chenga pafupi ndi kamuzi kanyaki.
Kwajanga mwana wa nyoli munyaki wakudanika Daise.
"Asani ndakuwa, ndipenja kuziphululuka muchanya ukongwa," wangukamba Daise.
Kweni nyoli zinyaki zosi zingumuseka.
"Ndiwi wakuzizwisa," Angukamba anyaki.
"Tiseŵengi nawi so cha."
"Daise, tingakhoza kuphululusa mapapa ngidu kweni nkhwakusyuzga kuti nyoli ziphululuki," angukamba Anyina.
Daise wangulekapu cha.
Zuŵa lelosi wayeseliyanga pakuyija, kupukusa mapapa ngaki mwakuwelezaweleza, wapukusanga mapapa kweni watondekanga kuti waphululuki.
Wachiyesele, wangujiŵanaŵana kuti waphululuka muchanya ndipu watizilelesa nyoli zinyaki pasi.
Wangujiŵanaŵana kuti waphululuka kuphala Tiyuni.
"Bama!"
Tiyuni tezemukamba.
"Nyoli yakuphuluka."
Kupu, kupu, kupu, zuŵa lelosi Daise wapukusanga mapapa ngaki.
Wakwanisanga kuphululuka kweni wawanga waka pasi.
"Ndezemuphululuka cha!"
Daise wanguliya kwa Anyina.
"Anyangu anenesa."
"Daise, ndiwi wakulekana ndi Nyoli zinyaki.
Zikhumba cha kuphululuka kweni iwi ukhumba!
Ungakwanisa," Anyina angukamba.
Zuwa linyaki Daise wangukwela pachanya pa chikutu kupu, kupu, kupu wangupukusa mapapa ngaki.
Wanguphululuka muchanya.
Wangupukusa mapapa ngaki ndi kupukusa so mapapa ngaki.
Phwa!
Nyoli zinyaki zingumuseka ukongwa.
"Ha ha ha!
Tingukukambiya!
Nyoli zingaphululuka cha!"
Kweni zuŵa lachiŵi Daise wangukwela muchanya ukongwa, mphaka pachanya pa nyumba.
Kupu, kupu, kupu, Daisy wangupukusa mapapa ngaki.
Wanguphululuka muchanya ndikupukusa mapapa ngaki, kupukusa mapapa ngaki.
Wangulutiliza kuphululuka!
Mphepu ya pasi pa mapapa ngaki yingukuwa ndipu wanguphululuka muchanya nthazi!
Tiyuni tingukamba, "Ntchamunthondwi!
Nyoli yakuphululuka."
Ndipu Nyoli zinyaki zapenjanga kuja nge iyu.
Zingukamba, "Awa Daise, ndiwi wamunthondwi."
Kali-kali nyama zengavi malundi.
Zosi zakwaŵanga.
Wanthu ŵija ndiwu ŵenga ndi malundi, ngeningo Magulu wanguŵapasa.
Zuŵa linyaki, Magulu wanguŵanaŵana kuti wazipasi malundi nyama zosi.
Wakhumbanga kuti nyama ziyendi.
Wanguzikambiya za makani anga.
Nyama zingukamba, "Ntchinthu chamampha kuja ndimalundi."
Zingumba sumu ndi kuvina.
Nyama zingukamba kuti chenga chinthu chakusuzya kukwaŵa.
Zavwanga kuŵaŵa.
Zuŵa lo lati lakwana, nyama zinandi zinguluta kunyumba kwaku Magulu.
Kadyamusonga, nkhalamu, njovu, akalulu, amung'ona ndi tuyuni anguma pamuzeli.
Nyama yeyosi yingupasika malundi nganayi.
Tiyuni tingupasika malundi ngaŵi.
Chechosi chingusintha ŵati ŵalonde malundi.
Nyama zinyaki zingukondwa ndipu zinguvina.
Kweni zinyaki zawanga.
Zinguluta kuchiŵalongo ŵanthu.
Nyama zingukamba, "Tezemukwaŵa so cha."
Bongolo ndiyu wenga paumalilu.
Magulu wangufumba, "Kumbi pe weyosi pavuli paku?"
Bongolo wangumuka, "Awa, Ndini waumalilu."
Magulu wanguŵanaŵana, "Ngwaumalilu.
Ndichiti nangu uli malundi ngosi anga?"
Magulu wangumuninkha bongolo malundi ngosi ngo ngangujapu.
Bongolo wangukondwa ukongwa.
Wangukamba, "Ndiyendengi mwaluwi kuphala wosi."
Bongolo wati waluta, njoka inguza kunyumba kwaku Magulu.
Yingumukambiya Magulu, "Chondi ndininkheku malundi."
Magulu wangukamba, "Ndaninkha kali malundi ngosi.
Wenga pani?"
Njoka ingumuka, "Ndingugona ukongwa."
Magulu wanguluta kuchilelesya asani penga malundi ngo ngangujapu.
Iyu wangungasaniya cha.
Magulu wanguikambiya Njoka, "Pepa.
Palivi malundi ngo ngajapu."
Njoka ingukwaŵiya kunyumba kwambula malundi.
Kutuliya zuŵa lenilo, Njoka igona ukongwa cha.
Ilindiza kuzija wakwambiliya pamuzeli kuti izilonde malundi.
Kali ukongwa, kwenga musugwana yo wadanikanga kuti Kalabushi.
Kalabushi wenga mbeleŵeta.
Chingana wuli anyina angumutcheŵesya kuti waleki umbeleŵeta, Kalabushi wanguvwiya cha.
Ankhazi aku Kalabushi ajanga silya linyaki ndi muzi wo wajanga Kalabushi.
Zuwa limoza ankhazi aku Kalabushi angutama.
Engavi movwili.
Anyina aku Kalabushi enga akutangwanika ukongwa.
Chingana uli kwenga mudima, anyina angumutuma kuti wakapeleki chakulya kwa ankhazi ŵaki ŵeniwo atamanga.
Munthowa, Kalabushi wangukumana ndi Sinisoni.
Sinisoni wenga chimbwi kweni sonu wanguja kuti wasambuka munthu.
Sinisoni wangufumba Kalabushi wanguti, "Kumbi wapinganji?"
Kalabushi wangumuka wanguti, "Ndapinga nyama, mazila ndi mukaka."
Anyina aku Kalabushi angumutcheŵesa kali kuti wangakambiyanga munthu weyosi cha vinthu vo wapinga.
Kalabushi wangulutiliza kuŵeleŵeta, "Ndamupeleka chakulya kwa ankhazi ŵangu."
Chifukwa chakuvwa lizgu lakuti 'nyama', Sinisoni wangwamba kumyanga milomu yaki.
Sinisoni wangutchimbiliya kunyumba kwa ankhazi aku Kalabushi.
Kalabushi wazanga muvuli.
Sinisoni wangufikiya kuŵameza ankhazi ŵaki ŵaku Kalabushi.
Pavuli paki Sinisoni wangudika bulangeti lawu.
Nyengu yo Kalabushi wafikanga, pakhomu la ankhazi ŵaki penga waka kuti zii.
Kalabushi wangusele munyumba ndikwamba kudana, "Ankhazi, mwepani?"
Kalabushi wanguvwa mazgu nge ngosi cha.
Wangusele muchipinda mwenimo ankhazi ŵaki agonanga.
Wanguzizwa kuwona munthu munyaki wadika bulangeti likulu.
Kalabushi wangufumba wanguti, "Ankhazi, ntchifukwa uli makutu nginu ngakulu musanawale?"
Sinisoni wangumuka kutuliya mukati muchibulangeti, "Kuti ndikuvwi umampha."
Kalabushi wangufumba so kachiŵi, "Ankhazi, ntchifukwa uli masu nginu ngakulu viyo musanawale?"
Sinisoni wangumuka wanguti, "Kuti ndikuwoni umampha."
Paumalilu Kalabushi wangufumba wanguti, "Ankhazi, ntchifukwa uli mulomu winu ngukulu musanawale?"
Sinisoni wangumuka wanguti, "Kuti ndikulyi!"
Sinisoni wanguduka kutuwa pabedi ndikumumeza Kalabushi yuwa.
Kalabushi wangulutiliya kuŵeleŵeta chingana uli wenga mukati mulufu laku Sinisoni.
Wangufumba mafumbu nganandinandi waka.
Paumalilu, Sinisoni wanguvuka ndi unandi wamafumbu ndipu wanguŵanaŵana waka kuti wamuthunyi Kalabushi.
Kalabushi ndi ankhazi ŵaki angutasyika ndi ŵanthu amumuzi.
Kutuliya pazuŵa lenilo, Kalabushi wanguleka umbeleŵeta.
Aŵa mbaMa Agnesi.
Mbasambizi ŵangu.
Ama Agnesi atende ndodu zakuchipatala.
Aŵa mbaDa Metobo.
Ndiwu atindiŵikiya sumu zakunozya ukongwa pa wayalesi.
Ada Metobo ŵe ndi suzyu la masu.
Aŵa mbaMa Mora.
Ndikuzengezana nawu nyumba.
Ama Mora mbalimi.
Ama Mora mbakujalika makutu.
Agwirisa ntchitu manja pakulongolo.
Uyu ndi Oselo.
Watchaya umampha bola kulusya anyaki wosi.
Oselo walivi manja.
Kweni watchonesa vigoli vinandi mu timu yidu.
Hateeee!
Kwe ng'ombi yakutowa kwidu.
Ye ndi syengu limoza, yambula muchila.
Njakututuŵa, ye ndi lufu likulu.
Ndi ng'ombi yanthazi.
Mulisya watanja ng'ombi yeniyi kujumpha ng'ombi zinyaki zosi.
Penipo ng'ombi zosi zitulya uteka pamoza, iyu mbwenu itulya kwakuyija.
Ng'ombi iyi iziŵa kupuma.
Ng'ombi zinyaki zosi zitiyileka kuti iyendengi ija.
Asani mwakumana ndi ng'ombi yamutundu uwu, kumbi mungachitanji?
Avwani nthanu yangu.
Nditamba nge saza.
Ndisapaliya asani mphepu yandipinga.
Imwi ndi ini te paubwezi.
Ndibika vakulya vinu.
Nditikupasani ungwelu usiku.
Nde ndi tinandi to ndichita.
Ndini chiŵalu chimoza cha banja linu.
Kweni tcheŵani nani asani ndaza panyumba pinu.
Nditinkhana ndi kundileka ndija.
Uyu ndi Mbuyawu.
Uyu ndi Galu.
Mbuyawu ndi Galu ŵapenja kujambuwa.
Mbuyawu ndi Galu ŵapenja kupenta.
Mbuyawu ndi Galu ŵapenja Kujambuwa chithuthuzi.
Galu ndiyu wangwamba.
Wanguto pensulu ndi pepala.
Pepela laki ndakulingana mbali zosi.
Chakwamba Galu wajambuwa chinthu chakuzungunya nge zila.
Chakuzungunya nge zila ndi liŵavu laku mbuyawu.
Bama!
Ntchipusu!
Sonu wangujambuwa matilayangu ngaŵi pachanya paku chakuzungunya nge zila.
Ma tilayangu ngaŵi ndingu makutu ngaku mbuyawu ndipu wangujambuwaso tilayangu ifipa mukati mwachakuzungunya nge zila chiya.
Tilayangu ifipa ndiyu mphunu yaku mbuyawu ndipu wangujambuwa kamuzeli pachanya pamphunu.
Sonu wangujambuwa masu ndi vikopi vaku mbuyawu.
Masu nditimadonthu tiŵi.
Vikopi nditimizeli tiŵi.
Bama!
Ntchipusu.
Sonu wangujambuwa mulomu waku mbuyawu.
Kamuzeli ndiku mulomu.
Kaoneka nge chilembu cha 'w' ndipu wangujambuwa weya waku mbuyawu.
Weya utatu kumazye ndi weya so utatu kumalyi.
Chakujambuwa sonu chaja kamanavi kumala.
Wangujambuwa janja ndi malundi ngaku mbuyawu.
Manja ndi malundi nthimizeli.
Wangujambuwa vikumbu vakumalundi vaku mbuyawu.
Vikumbu vakumalundi ndi vo vakuzungunya ndipu sonu wangujambuwa muchila waku mbuyawu.
Muchila ngutali.
Paumalilu wangujambuwa timizeli pa luŵavu laku mbuyawu ndipu wangulipenta mtundu wa olenji.
Chakujambuwa chamala.
Awa!
Ntchakutowa.
Sonu ndi nyengu yaku mbuyawu.
Wanguto pensulu ndi pepala.
Pepala nda lekitangu.
Chakwamba mbuyawu wangujambuwa chakuzungunya nge zila.
Chakuzungunya nge zila ndilu liŵavu laku galu.
Bama!
Ichi ntchamampha.
Sonu wangujambuwa tinthu tifipa pachanya pa chakuzungunya nge zila.
Tinthu tifipa nditu makutu ngaku Galu ndipu wangujambuwa chakuzungunya mukati mwaku chakuzungunya nge zila chiya.
Chakuzungunya chifipa ndichu mphunu zaku Galu ndipu wangujambuwa timizeli pachanya pa mphunu.
Sonu wangujambuwa masu ndi vikopi vaku galu.
Masu ndingu timadonthu tiŵi.
Vikopi ndivu timizeli tiŵi.
Sonu wangujambuwa ko kaoneka nge chilembu cha 'w' ndipu wangujambuwa timadonthu kuzunguliya mulomu waku Galu.
Titatu kumazye ndi titatu kumalyi.
Chakujambuwa chaja kamanavi kumala.
Wangujambuwa manja ndi malundi ngaku Galu.
Manja ndi malundi ndi timizeli ndipu wangujambuwa vikumbu vakumalundi vaku Galu.
Vikumbu vakumalundi ndi vo vakuzunguliya ndipu wangujambuwa muchila waku Galu.
Muchila uwoneka nge maluŵa.
Paumalilu wangujambuwa tinthu takuzungunya paliwavu laku Galu ndipu wangulipenta mtundu wantcheti liŵavu laku Galu.
Chakujambuwa chamala.
Awa, Ntchamampha!
Ndaluta mbuyawu.
Ndaluta chithuthuzi chaku mbuyawu.
Ndaluta Galu.
Ndaluta chithuthuzi chaku Galu.
Yaŵa mbasambizi ŵangu.
Zina lawu mbaAnyakinyi.
Atitiyanja ukongwa.
Asambizi Anyakinyi atitisambiza malembu.
Atitisambiza mavawelu.
Ndiziŵa malembu nge a, e, i, o, u.
Asambizi Anyakinyi atitisambiza makalala.
Ndiziŵa chiyera, chabulu, chagilini, chantcheti, ndi chifipa.
Panyengu yakugone, Asambizi Anyakinyi atitimbiya sumu kuti tigoni.
Atitimbiya sumu zakutipembeleza.
Pa Mandi, atitinene nthanu za anthulumi akutchuka.
Pachiŵi, atitinene nthanu za anyinafwi akutchuka.
Pa Chitatu, atitinene nthanu za mitundu ya mendelu.
Pa Chinayi, atitikambiya nthanu za ulimi.
Pa Chinkhodi, nasi taŵana tikambiya kilasi losi nthanu zidu ndi zidu.
Palivi so wakuphala asambizi ŵidu pachalu chosi chapasi!
Asani ndakuwa, ndikhumba ndizije musambizi nge Asambizi Anyakinyi.
Tamala wenga musungwana wa vyaka vinkhondi ndipu wajanga ndi apapi ŵaki.
Muzi wawu wenga pafupi ndi dondu lo lenga ndi nyama zamudondu.
Tamala wenga mwana wakuvwiya apapi ŵaki.
Waphweleliyanga mbuzi ndimbeleli.
Tamala wayanjanga kuvwiya tiyuni tichimba asani waphwelele nyama.
Asani tiyuni titumba, wayikangamu mazyu ngaki musomuzo.
Tamala wenga munamana ukongwa kwamba sukulu.
A papi ŵaki azomelezanga ŵana alala pe, Nashipae ndi Tasieku, kuluta kusukulu.
Wenga mtunda wakukwana makilomita 10.
Nashipae ndi Tasieku ŵalutanga kusukulu ndi anyawu kutuliya kunyumba ndimulenji ndipu ŵawengaku ndimazulu.
Ŵapinganga vakulya mutimakontena.
Tamala wanguŵafumba Anyina, "Kumbi ndilutengi zukwanji kusukulu?"
Anyina angumuka, "Ulutengi mwana wangu."
Zuŵa linyaki kunguza ada bwana ndi azimayi ŵaŵi mugalimotu.
Ada bwana ŵaonesesanga kuti ŵana atamba sukulu ndi vyaka vyakwenele.
Ŵanthu ŵagomezyanga kuti asani mwana wakwanisa kukweza janja laki ndikujumpha pamutu ndikuchiko gutu, ngwakunozeka kwamba sukulu.
Ada bwana angufumba, "We ndi vyaka vilinga?"
Tamala wangumuka, "Nde ndi vyaka vinkhondi."
"Tioni asani ungaluta kusukulu," ndimu angukambiya ada bwana.
Yumoza mwaku azimayi ŵanguto janja lamalyi laku Tamala ndikulikweza pachanya pamutu waki.
Tamala wanguko gutu laki lakumazye.
Tamala wangwamba sukulu yakulekana ndi yaku Nashipae ndi Tasieku.
Yenga yifya ndipu kwenga kufupi ndi kunyumba.
Tamala wangukondwa ukongwa.
Wanguŵanaŵana, "Ndezemuŵelenga ndi kulemba nge Nashipae ndi Tasieku."
Musanawale ndikengi cha kusukulu.
Ndi zuŵa lakupumuwa.
Musanawale ndiwoneliyengi TV cha.
Magesi ngabuka cha.
Ndichitengi vinthu uli?
Musanawale ndivwisiliyengi liŵavu langu.
Chakwamba nditenele kuja cheti.
Kuti ndivwisiliyi liŵavu langu.
Hinya, ndingavwisiliya kututa kwangu.
Ndituta, ndituta.
Ndingachita chiwawa pakututa.
Sssssssssssss!
Ndingatuta kamanakamana.
Mmmmmmm!
Sonu ndituvwa kututa kwa mtima wangu.
Khu khu khu khu.
Ndingatuta mwaluŵi panyakiso ukongwa?
Hinya, pakundwika kakukwaniya matchumi ngaŵi.
Sonu lelesani, mutima wangu ututa mwaluŵi.
Asani ndayika vikumbu vangu pa fundu la janja, nditijivwa kututa.
Nditijivwa kuti ndiseka.
Hahahahahahaha!
Nditijivwa kuti ndiliya.
Chwe chwe chwe chwe!
Nditijivwa kuti nditomba manja.
Phwaa, phwaa, phwaa.
Ndituvwa kuliya kwa mumoyu mwangu.
Gurrrrrrrrrrrrrrrrr.
Mumoyu mwangu mutiti, "Ndilisyeni!"
Mphunu zangu zifwenkheza keki kutuliya kukhichini.
Sonu ndipenja kuvwisiya njegheyu zangu zitafunya keki.
Zuwa limoza, Ama angugula vipasi vakupambana pambana.
Tinguŵafumba Ama tinguti, "Kumbi tilyengi so zuŵanji vipasi?"
"Mazulu nganu tikalyanga vipasi," Ama angumuka.
Muvulwa wangu Lahima ndi musyoli.
Wangulaŵa vipasi vosi.
Wangulya mwakujumpha muyesu.
"Awonani vo wapanga Lahima!"
muvulwa wangu mumana wangubanguwa.
"Lahima ngwakusuzya ndipuso ndimusyoli," ndingukonkhosya.
Ama angukwiya nayu Lahima.
Tosi tingumukwiyiya Lahima.
Kweni Lahima wanguphepesa cha.
"Ama kumbi mumuthyapuwengi Lahima?"
wangufumba muvulwa wangu mumana.
"Lahima, uphepesengi sonusonu," Ama angumuchenjeza.
Lahima wangwamba kuvwa kutama.
"Ndituvwa mumoyu muŵaŵa," wangutokotosa Lahima.
Ama anguziŵa chifukwa chaki chenicho Lahima wangutamiya.
"Chipasi chitimulanga Lahima," Ama anguŵanaŵana viyo.
Pa umalilu, Lahima wangutiphepesa tosi.
"Ndizamuchita usyoli so cha," wangulayiza Lahima.
Tingugomezya kuti wakambanga unenesya.
