Yaka ihipêtite, nkutulu umu wa nyama ya mavengu akajôwingana kutenda apangani xikukulu panani hitômbe.
Angôta vêna' valandula akananyama vavinaku mavenga baxi.
Hênu, ligôlove limu, ulijôwine mwa' wa xikukulu, akômbokela: «Nenga nakupiminaku mavengw-a.
Mbala kupangana ni, pakutenda nyauli kuxikukul-ôko?»
Makilukilu jaku, jôno' avenaku hakili ja kupamika mavengu mmutu waku ni lipula.
Hêne' hakily-êye ipanganika ni aLigôlove aliwona kuve' va kumanya uvalekita' kujingila muxikukul-ômo.
Kutapana kwaku!
Xêne' xipanganika palyôva.
Ukati uxokwi' xikukul-ô, lyôva lyakavalaga muni, ni lipula lixokola kunyelenduka ni mavengu gala gaxokolana ugwela-gwela.
Nyama ya mavengu yêla yavina.
Akotita': «Jônjo' mwene jwangali mavengu jôni?
Mwa' gani jônjo' ahikite pambani?»
Likoxi jwa kananyama va mavengu akopoa lilamulu: «Munkamuli ni mumponye' pahy-apa!» Palapala, akananyama vowa, wajôwina' lilamulu lya likoxi, apangana kweli hênehe.
Vatola aLigôlove vala ni vaponye' mpaka pahi xitômbe.
ALigôlove vakulaga!
Agwela pahi ni mbula.
Kumihu kwaku kuve' kwa kupundukana.
Bada ya mahengu gêna', nyama yowa ihuja-huja.
Alyela ni ahina mpaka kuxela.
Ni alikoxivau ahangana pamahena.
Hênu, munakangaxi ana mukuweni kumihu kwa ligôlove kwa kupundukana, mwaha wa kwaponya panani xitômbe.
Mbui, ngimbwa ni ng'ombe akatomana uganja.
Lixôva limu apangana ulendu.
Vowa akwela mutuka.
Wapehike palihutu lya kuhuluka jwajendiha' mutuka vajôpa kutenda annêpi nxuluku waku.
Nang'ombe annêpa.
Nangimbwa hêlahela alêpa, nambu akopoha nxuluku wamahena ni hibidi anng'ujakihi xenji jaku.
Jwakujendeha mutuka jôla apalita' kunng'ujakiha nxuluku nangimbwa jôla, nambu nambui atila wangalêpa.
Jwakujendeha mutuka jôla aximwa ni nakupivahujikiha anangimbwa xenji jau.
Kuxoko' linjôva lênele, nangimbwa, kama auweni mutuka, atenda kuugumalila ni kulingulila nkati mwaku, pangi xammoni jwakujendeha mutuka jôla, ampeli xenji jaku.
Nambui akaujôwa' mutuka, atenda kutila.
Ajowoka kuntava mwaha wangalêpa.
Nang'ombe akaujôwa' mutuka, wakajanaga mbalabala, nakupaxituka.
Ajenda mwapali' mweni, mwa' kutenda akalêpa nxuluku wowa wa ulendu.
ALigwena ni aLijani akatomana uganja wamahena.
Akinita' ni alila' xapamu.
Hindu yowa apangina' pamu.
Lixôva limu, aLigwena akavina pamahena ni kuhigala paxopoki kuhwela.
ALigwena, wakakwendelela, ajaula kuxihangwa ni antangila kutenda: «Mwakapala' kulama, hibidi mmemeni nyama ja lijani.»
Ligwena, wajôwine hênehe, lixikitika pamahena, nambu njêta xênge xapangana kutenda alami mpaka kwamemena aganja vaku, aLijani.
ALijani, ukati wajawila' kwalola aganjamundu, Ligwena vavêka aLijani kunngongo waku vapeleka mpaka pakunyendeha muni.
Ligwena vatangila aganjamundu: «Kuxihangwa, andangi' kutenda: Tinami kama mwe mmemine nyama ja nganjawinu Lijani.»
Lijani lijangula: «Ata', aganja.
Munamemeni.
Nde' kwendelela ukepa.
Nnendi paxopoki.
Nakakemi ahôkolo.
Vêna' akôlongwa kumbêtengana nenga.
Timwamemeni mpaka kujukuta.»
Badai Ligwena akota: «Ahôkovinu-ava avi' kô?» Lijani ajangula: «Avi' munkongo muxilumba xaxêla.» Ligwena atenda: «Nnjau' mwakatoli mbala kwamemena.»
Lijani ahomba pangongo wa Ligwena, akwela munkongo mpaka kunani.
Nana' uganja ujomoka.
Lucas 11:1-10Linjôva limu Ixa ata' kuxwali paxindu nana'.
Pakajomo' kuxwali, kati ya vakulijigana vala jumu atenda: «Abambu, mutijigani kuxwali ngati Xuwau hivajigine kuxwali vakulijigana vaku.»
Jôno' vatendela:«Pakuxwaly‑apa, ntenda' nana':Atati, lihina linu litopeli.
Ukoxi winu uhiki.
Mutipêkehi xakulya xitu xa kila linjôva.
Mutileveleli madambi gitu, ngati hitalevelela vatikoxela.
Munatileki kunyengigwa ni hindu ya madambi.»
Ixa vatendela kavêna:«Tije' tiloli, mangôta mwengapa jwavi' ni nganjamundu, jwanjauli' katikati uhiku ni kuntende':
‹Aganja, nnyahiki makati gatatu, konda ukayangu ahikite nganjawangu, ni njipi minaku xindu xa kumpêkeha.›»
«Ni jôno' kama ajangwi' nnyumba môla kutenda: ‹Munang'angahixi.
Nnyangu tijigile, ne ni akaxivanangu tigolwike.
Time' nakujumuka kutenda nimpêkehi hinjôpa.›»
«Ne ndenda kuntangila: Ata' anajumuki kutenda ampêkehi makati mwaha wa kuve' nganjamundu, kwa mwaha wa kuntaukila taajumuki ni tampêkehi yowa yapalitai.»
«Ndiomana ne ndenda kuntangila kutenda:Njôpi, tampêkehi.
Mpalahai, timpati.
Mmenyi nnyangu, tanjôgoleli.»
«Konda vowa vajôpa, avi' kwapêkeha, vapalaha, avi' kupata ni vamenya, nnyangu avi' kwajôgolela.»
